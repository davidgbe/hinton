<DOC ID="adige20040907_id405577" DATE="20040907">
<TEXT>
In controtendenza con Lippi niente turn over per l'Under azzurra

Gentile riconferma tutti

Pepe al posto dello squalificato Bianchi


CHISINAU (Moldova) - Alla fine il meteo ha dato una mano. Le previsioni annunciano sole anche oggi e così il rischio di veder saltare la partita Moldova-Italia Under 21 non ci sarà. Claudio Gentile tira un sospiro di sollievo dopo aver lavorato psicologicamente con i suoi ragazzi convincendoli a pensare alla partita e non alla eventualità del suo rinvio.
« Ai ragazzi ho detto di prepararsi mentalmente alla gara - spiega Gentile - perchè la partita ci sarà sicuramente. Ho detto loro di concentrarsi, perchè il rischio di non giocare non esiste. Le previsioni meteo ci confortano. Se dovesse cominciare a piovere durante la gara, allora diventerebbe un problema per l' altra nazionale ».
Il « caso » del terreno di gioco era nato dopo la decisione di governo moldavo e Fifa di spostare la gara delle nazionale A da Tiraspol a Chisinau, per motivi di sicurezza interna (nella regione di Tiraspol ci sono forti rigurgiti di indipendentismo e dopo quanto accaduto in Ossezia è stata scelta la cautela). A Chisinau c'è un solo stadio in grado di ospitare gare internazionali. Da qui l' esigenza del doppio impegno per il terreno con il suggerimento della Figc di « tagliare » la gara tra under in caso di pioggia.
Con la rassicurazione meteorologica, Gentile pensa alla sfida con i giovani moldavi, formazione che non conosce (visionerà una cassetta con la partita Slovenia-Moldova per scoprirli), ma che « merita rispetto », perchè « se ha perso solo 1-0 in casa della Slovenia significa che è una squadra che ha lottato ». Gentile lascia la filosofia del turn-over al ct Marcello Lippi e si colloca all' opposto. « Confermo tutta la squadra, con l' inserimento di Pepe al posto dello squalificato Bianchi. Non cambio, perchè la squadra ha bisogno di conoscersi anche se non ha mostrato problemi in questo senso. ma giocando insieme migliorano ancora di più l' intesa ». Contro la Norvegia, la nuova Under di Gentile ha vinto 2-0 facendo vedere il gioco di squadra già rodata. Sulla Under, proprio per questo, c'è grande euforia, ma Gentile non teme contraccolpi psicologici.
</TEXT>
</DOC>
