<DOC ID="adige20040907_id405573" DATE="20040907">
<TEXT>
Bene anche Cunego e Garzelli, sesto e nono

Vuelta, blitz di Valverde




SORIA (Spagna) - Alejandro Valverde conferma di essere uno dei corridori più in forma del momento. Lo spagnolo della Kelme, vincitore un mese fa del giro di Burgos con tre successi di tappa su quattro, taglia per primo il traguardo della terza frazione della Vuelta a Espana, la Burgos-Soria di 157.1 km. Straordinaria la sua progressione in volata che lascia attoniti gli inseguitori, primi fra tutti Stuart O' Grady (Cofidis), Denis Menchov (Illes Balears-Banesto) e Oscar Freire (Rabobank). Non partecipa invece allo sprint finale Alessandro Petacchi, che aveva vinto la tappa di domenica: già in mattinata lo spezzino aveva detto di non sentirsi al massimo. Risultati incoraggianti per gli altri corridori italiani. Stefano Garzelli (Vini Caldirola) e Damiano Cunego (Saeco) arrivano tra i primi dieci, l'uno sesto e l'altro nono, confermandosi tra i possibili uomini di classifica.
</TEXT>
</DOC>
