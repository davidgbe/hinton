<DOC ID="adige20040907_id405574" DATE="20040907">
<TEXT>


Città al buio per illuminare l'Italia

Ma l'Uefa deve ancora promuovere lo stadio di Chisinau
Tiraspol, infatti, è stata scartata per motivi di sicurezza


CHISINAU (Moldova) - Un sole limpido, volti caucasici e poi la triste storia di una scuola di bambini contesa tra due etnie. C'è questo e altro dietro la scoperta della nuova Moldavia da parte delle due Italie calcistiche, quella di Lippi e quella Under 21 di Gentile. Il gruppone azzurro ha sciolto tutti i dubbi della trasferta più complicata degli ultimi anni solo un bel pezzo dopo aver toccato terra a Chisinau. Basta pensare che mentre le due squadre si preparavano a trasferirsi allo stadio Nazionale per il primo allenamento, la federcalcio moldava faceva sapere di non aver ancora ricevuto l'ok all'agibilità dell'impianto, fuori dai parametri Uefa. Le due Italie, da parte loro, aspettavano di sapere se le condizioni meteo avrebbero impedito il doppio impegno, oggi e domani, prima con l'Under e poi con la squadra di Lippi; e la risposta è arrivata dal bel sole che ha accolto il charter azzurro. Un po' tutti si chiedevano invece quale fosse la reale situazione politica, dopo che il governo moldavo aveva deciso di spostare la partita delle nazionali maggiori da Tiraspol per « motivi di sicurezza interna »; la risposta è arrivata da una Chisinau molto diversa da quella trovata nel '96 dall'Under e dall'Italia di Sacchi, e poi dai sorrisi distesi dei giovani per le strade del centro e attorno all'albergo della squadra. Dove il dispositivo di controllo era tutto in una macchina della polizia e due agenti della security interna. Molto meno dei parà in mimetica e mitra alla mano appostati cento metri più in là, davanti alla sede Onu o all'ambasciata tedesca. « Chisinau è molto diversa da quella di sette anni fa, una città meno triste e più serena », racconta Claudio Culini, accompagnatore dell'Under. L'eco delle tensioni con Tiraspol è lontano, così nascosti appaiono i risvolti della difficile situazione economica: l'80% della popolazione è sotto la soglia di povertà, l'inflazione staziona attorno all'11,7%, e la Moldavia resta in coda al treno europeo.
Lo scorso agosto, poi, anche la tensione politica era altissima. La popolazione russa della regione autonoma della Transnistria (il 13% su un totale di cinque milioni, i rumeni sono il 64%) si era opposta all'apertura di una scuola elementare di lingua rumena. La guerra tra le due etnie nel '94 provocò migliaia di morti, e quando la scorsa estate a forza genitori e bambini in fila per l'iscrizione furono portati via dall'etnia dominante a Tiraspol, i fantasmi del passato sono riapparsi in lontananza.
Così, anche se la situazione si era nel frattempo tranquillizzata, il governo di Chisinau ha deciso venerdì scorso di annullare la sede di Tiraspol, con impressionante coincidenza con la tragedia di Baslan. Inevitabile l'ansia con la quale, nonostante le migliaia di chilometri dall'inferno del Caucaso, il gruppo italiano ha vissuto l'avvicinamento a Chisinau. Poi, il contatto diretto ha dissipato dubbi e paure. A riportare tutti piedi per terra, per una semplice partita di calcio, la solita accoglienza di tifosi locali con maglie di Totti, Del Piero, del Milan o perfino della vecchia CCCP.
A quel punto, però, è restato da definire il complicato programma. Svanita del tutto la possibilità di usare il campo della Dinamo, è rimasto solo il « Repubblican Stadium » per due allenamenti in sequenza ieri (prima l'Under, poi la nazionale), una nuova seduta guidata da Lippi e nella serata di oggi la partita degli azzurrini, e poi domani quella tra rappresentative maggiori. Fortuna che le nuvole previste non hanno scaricato pioggia sul campo già messo a dura prova. Ma fino all'ultimo è l'Uefa a tenere tutti col fiato sospeso. Lo stadio di Tiraspol era stato scelto per la capienza (45.000), i nove campi di allenamento della piccola cittadella dello sport e la struttura delle tribune. A Chisinau, gli azzurri hanno invece lavorato in un impianto fuori dai parametri Uefa (15.000 posti, luci insufficienti: hanno solo il 70% della potenza richiesta e come sette anni fa per illuminare il campo si terrà al buio buona parte della città). Magari all'ultimo, ma nessuno dubita che l'ok Uefa arriverà. Pretendere di non aver neanche questo dubbio, forse, sarebbe stato troppo.
</TEXT>
</DOC>
