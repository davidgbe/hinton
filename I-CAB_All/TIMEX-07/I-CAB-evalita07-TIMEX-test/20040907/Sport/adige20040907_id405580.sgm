<DOC ID="adige20040907_id405580" DATE="20040907">
<TEXT>
TENNIS/ Seppi e Stoppini a Genova, ritorno sulla terra rossa

Schiavone fuori, Mauresmo superiore

L'Us Open è rimasto senza gli azzurri


FLUSHING MEADOWS - Anche Francesca Schiavone, l'ultima italiana ancora in corsa nei tabelloni di singolare, è stata eliminata dagli Us Open, 4ª prova stagionale del Grande Slam (veloce, 7.946.000 $). Nonostante una buona partenza, la numero 1 azzurra, non è riuscita a sovvertire il pronostico della vigilia, decisamente orientato dalla parte di Amelie Mauresmo, testa di serie numero 2, a Flushing Meadows. La francese, che adesso conduce per 4-1 nei confronti diretti, si è imposta per 6-4 6-2 in 1h15'.
Fuore tutte le azzurre anche dal torneo di doppio. Tathiana Garbin, in coppia con la slovena Krizan, ha mancato un posto nei quarti di finale sconfitta dal duo asiatico Janet Lee-Shuai Peng. La coppia italo-slovena, vinto il 1° set, ha perso nettamente la seconda frazione e cedere nel terzo e decisivo set tiebreak ha ceduto al terzo match-point, dopo aver avuto anche la palla per i quarti di finale. Eliminate anche Rita Grande e Flavia Pennetta che, dopo il successo nel derby contro Schiavone-Farina, sono state costrette al ritiro, dopo il 1° set, vinto 6-2 dalle russe Kuznetsova e Likhovtseva.
All'Us Open sono approdati ai quarti Serena Williams e la Capriati, che si sfideranno, quindi la russa Dementieva, avversaria della Mauresmo, e per la prima volta nella sua carriera la giapponese Asagoe che ha superato la greca Daniilidou. Tra i maschi hanno staccato il biglietto il favorito Federer (ritiro di Pavel), l'inglese Henman (Kiefer ritirato al 5°) e lo slovacco Hrbaty, che ha demolito (6-0 al 5°) il belga Rochus giustiziere di Starace.
Gli italiani reduci da New York si sono in parte trasferiti a Genova (terra, 25 mila $): Andreas Seppi, eroe del successo su Schüttler, è la testa di serie n. 6 e giocherà al primo turno contro l'argentino Massa. Avversario gaucho anche per Andrea Stoppini (Ata Trentino) contro Dellatorre. L'altro atino, Martin Vassallo Arguello al 1° turno di Aschaffenburg (terra, 25 mila $) affronta lo svizzero n. 7 Wawrinka.
</TEXT>
</DOC>
