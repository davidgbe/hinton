<DOC ID="adige20040907_id405572" DATE="20040907">
<TEXT>
Le sentenze del Tar: niente più X nei calendari

Napoli in C1, Como fuori




ROMA - Niente più 'X' nei calendari, da oggi si vara definitivamente il via ai campionati: a sciogliere le ultime riserve il Tar del Lazio che bocciando il ricorso della Azzurra Napoli Spa e con la rinuncia al ricorso della curatela fallimentare ha di fatto dato l'ok per l'iscrizione del Napoli alla C1. Sarà la nuova società di De Laurentiis (nella foto) a completare l'organigramma, rimasto in sospeso dal 12 agosto scorso. A complicare il quadro sono invece intervenuti due dispositivi dei giudici amministrativi che tornano a stravolgere le caselle dei calendari: il Tar ha infatti rimesso fuori gioco il Como che dopo l'ok dell'arbitrato del Coni era stato reinserito in C1. E' stato infatti accolto l'appello della Fidelis Andria che ricorreva proprio contro quel provvedimento: la Figc oggi dovrà attuare anche il ripescaggio in sostituzione del Como. Con l'Andria che sale in C1, il suo posto in C2 dovrebbe essere preso dalla Pro Vasto.
</TEXT>
</DOC>
