<DOC ID="adige20040907_id405571" DATE="20040907">
<TEXT>
Ieri penalizzato anche il Catanzaro: 5 punti

Scommesse, oggi l'appello




ROMA - La Caf si riunirà oggi per esaminare i ricorsi presentati dal procuratore federale, Emidio Frascione, dai club e dai tesserati sanzionati dalla Disciplinare « maggiore » e da quella di C. La sentenza potrebbe essere emessa già in serata. In primo grado, la Disciplinare di A e B aveva inflitto al Modena 5 punti di penalizzazione (da scontarsi in B); quindi aveva squalificato i calciatori Marasco per 3 anni (illecito sportivo); Bettarini (nella foto) per 5 mesi (omessa denuncia); Generoso Rossi per un anno, Caccavale per 6 mesi, Femiano per 5 mesi, D'Aversa per 6 mesi (tutti per violazione del divieto di scommettere) e l'ex allenatore del Siena Papadopulo per 5 mesi (omessa denuncia). Ieri, invece, la Disciplinare di C ha inflitto al Catanzaro 5 punti di penalizzazione (da scontare in B) e ha squalificato per 3 anni e 8 mesi Ambrosino, per 3 anni e 6 mesi Califano, per 3 anni Logiudice (tutti per illecito sportivo).
</TEXT>
</DOC>
