<DOC ID="adige20040907_id405643" DATE="20040907">
<TEXT>
Stava forzando con un piede di porco il distributore di sigarette di via Rosmini

Preso il ladro maldestro

In carcere per furto aggravato Marco Cacucci


Si è fatto conoscere come « ladro maldestro »: lo scorso marzo si è ribaltato in bicicletta mentre stava scappando con un paio di cassette piene di monetine trafugate da una lavanderia, poi era stato sorpreso all'interno di un tombino con l'intenzione di intrufolarsi nel magazzino di una tabaccheria, infine lo scorso venerdì era stato denunciato perché trovato in possesso di un timbrino trafugato ad un medico, con cui falsificava le ricette.
Marco Cacucci, 23 anni, nato a Milano ma da anni a Trento senza fissa dimora, è una vecchia conoscenza di polizia e carabinieri. Ieri l'ultima sua iniziativa che lo ha portato dritto in carcere: ieri mattina alle 4.30 stava forzando con un piede di porco di 50 centimetri un distributore di sigarette di via Rosmini.
Gli agenti delle volanti lo hanno bloccato mentre cercava di scappare dopo essersi sbarazzato dell'attrezzo: è stato raggiunto e arrestato per tentato furto aggravato. Ieri mattina il giovane è stato processato per direttissima: dovrà rimanere in carcere per 4 mesi.
</TEXT>
</DOC>
