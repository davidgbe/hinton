<DOC ID="adige20040907_id405641" DATE="20040907">
<TEXT>
Carico troppo alto, e la pala si è inceppata nei fili: interrotta la linea
Istituite corse sostitutive. Collegamenti ripresi solo nel pomeriggio

Trento-Malé bloccata per il camion

Cavi tranciati, treni fermi a Lavis per cinque ore


È stato un camion, che ha mal calcolato l'altezza del suo ingombrante carico, a danneggiare seriamente i cavi della linea aerea della ferrovia Trento-Malé, impedendo il transito dei convogli nell'area attorno a Lavis per quasi cinque ore, dalle 10 alle 15.
L'imprevisto e imprevedibile incidente è avvenuto al passaggio del camion sui binari alla stazione di via Zandonai, nella zona industriale di Lavis tra l'hotel Bowling ed il cimitero. Il mezzo pesante stava trasportando un escavatore con la pala alzata, superando di fatto i limiti imposti dal codice della strada per l'altezza del carico: ed infatti la pala si è fermata nei fili, e li avrebbe tranciati di netto se l'autista non si fosse accorto in tempo di ciò che stava accadendo sopra di lui. Fortunatamente la linea aerea non è caduta, ma sono stati registrati danni seri al palo di sostegno che verrà rimosso e sostituito nelle prossime ore.
« In caso di caduta dei fili, la circuitazione elettrica si sarebbe interrotta automaticamente », rassicurano i tecnici della Trento-Malé, subito accorsi sul luogo dell'accaduto per valutare l'entità del danno, assieme ai vigili del fuoco volontari di Lavis che hanno messo in sicurezza la strada e della polizia municipale.
Risultato: un cavo di 120 millimetri cubi di sezione da riparare al più presto, una spesa di qualche migliaio di euro per ripristinare il tutto e circolazione ferma per cinque ore nel tratto fra Trento e Mezzocorona. Il treno che verso le 10 avrebbe dovuto transitare per Lavis verso Trento è stato fermato a Mezzolombardo ed i passeggeri, pur con ritardi dovuti all'improvvisa situazione, sono stati accompagnati in città con l'autobus della Trentino Trasporti.
Corse sostitutive con pullman sono proseguite agli stessi orari dei treni nel tratto Trento-Mezzocorona; regolari invece le partenze e gli arrivi lungo la tratta Mezzocorona-Malé.
I collegamenti di linea sono ripresi verso le 15.15, dopo ben cinque ore di ininterrotto lavoro da parte di tecnici specializzati della Trentino Trasporti. Nei prossimi giorni si provvederà alla sostituzione del palo danneggiato. M questa volta gli utenti possono stare tranquilli: per evitare ulteriori disagi ai pendolari, l'intervento verrà effettuato di notte, senza quindi modificare orari e percorsi della linea.
M. Vi.
</TEXT>
</DOC>
