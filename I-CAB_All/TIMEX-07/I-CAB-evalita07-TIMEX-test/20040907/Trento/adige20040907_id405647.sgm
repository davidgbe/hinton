<DOC ID="adige20040907_id405647" DATE="20040907">
<TEXT>
L'inaugurazione
Pacher: un caso più unico che raro. Il presidente: perfetta collaborazione tra pubblico e privato

L'asilo Pedrotti ristrutturato in 100 giorni

Costo di 2,3 milioni di euro, niente chiusura prolungata
Di MATTIA ECCHELI


Gli ingredienti sono un committente preparato, cinque imprese serie e motivate, progettisti competenti, una direzione lavori presente, uffici pubblici disponibili ed una burocrazia più efficiente.
Il risultato è quello che è stato presentato ieri mattina: la ristrutturazione e l'ampliamento della Scuola Materna privata equiparata « P. Pedrotti » di Trento, la più vecchia del capoluogo, completata in cento giorni con un investimento complessivo di 2,3 milioni di euro.
« È un caso più unico che raro » osserva il primo cittadino, Alberto Pacher, che quell'asilo lo conosce bene per averlo frequentato.
« L'esperienza di questi lavori - spiega il presidente della Scuola Alessandro Rossi, esperto in appalti pubblici - è un segnale importante: è la dimostrazione che quando pubblico e privato vogliono collaborare possono realizzare interventi significativi ed in tempi estremamente rapidi ».
Il bilancio dell'operazione è in attivo perché a fronte di una spesa complessiva non certo irrisoria, sono stati risparmiati tutti i costi che avrebbe comportato la chiusura prolungata dell'asilo (lavori di questa entità appaltati dall'ente pubblico possono durare anche un paio di anni?) con le collocazioni provvisorie del personale, dei 102 ragazzi ed i disagi per le famiglie.
La quadratura del cerchio è stata ottenuta grazie alla disponibilità, praticamente in tempo reale, dei fondi pubblici (ed anche all'aiuto della Cassa Rurale di Aldeno e Cadine): « Abbiamo potuto così mantenere un rapporto fiduciario con le imprese che avevano la garanzia di venire pagate in tempi proporzionali alla velocità di esecuzione » aggiunge Rossi.
La struttura, antica di un secolo, è rimasta chiusa tra giugno e settembre, con il solo « sacrificio » del tradizionale asilo estivo che riprenderà regolarmente la prossima estate. Nel corso delle ultime quindici settimane si sono così alternate numerose ed anche nutrite squadre di addetti che hanno consentito il pieno rispetto della tabella di marcia fissata ancora lo scorso aprile. « Noi avevamo qui anche fino a 9 persone - spiega uno degli imprenditori - ma il calendario è stato stilato con grande professionalità ».
Giovanni Stenico (progettista e direttore dei lavori) e Andrea Dalla Torre (l'altro progettista) hanno fatto il pieno di elogi che, però, il presidente Rossi ha invitato a condividere pubblicamente con l'intera « squadra »: la Schiavina Srl (edilizia), la Falegnameria Bellotti, Bosetti Snc (termoidraulici), Elettrosea Snc (impiantistica), Nadalinflor (floricoltura).
« Mi complimento per il risultato: per i tempi ma anche per i modi » commenta Pacher, intervenuto all'inaugurazione assieme ai colleghi di giunta Andrea Rudari e Renato Pegoretti (la Provincia, invece, è stata rappresentata dall'assessore Silvano Grisenti e dal collega Tiziano Salvaterra). « La velocità di esecuzione - conferma Rossi - non ha inciso sulla qualità, perché il direttore lavori è stato un riferimento costante in cantiere per le aziende ».
« Questo asilo è un simbolo ed un riferimento per la città » dice Giuliano Baldessari, presidente della Federazione provinciale delle scuole materne. Poi la benedizione di don Elio, parroco di San Giuseppe.
Una benedizione non soltanto per i 102 bambini che frequentano la scuola, ma anche all'attività del personale (19 persone di cui 14 insegnanti) e, soprattutto, per la struttura.
La superficie totale è stata portata a 1.800 metri (250 in più) con la realizzazione di bagni e spogliatoi per i dipendenti, il raddoppio della cucina e l'ampliamento della mensa (+ 70 mq) e di ognuna delle cinque aule (adesso 60 mq, mentre prima la media era di 42) nonché la sistemazione dell'ampio parco alberato e la creazione di un parco botanico per i bambini.
</TEXT>
</DOC>
