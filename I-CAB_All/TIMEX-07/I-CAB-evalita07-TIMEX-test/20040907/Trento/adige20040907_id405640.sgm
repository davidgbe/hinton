<DOC ID="adige20040907_id405640" DATE="20040907">
<TEXT>
L'infortunio
Dipendente del Servizio strade, stava falciando l'erba sulla statale delle Dolomiti. È a Villa Igea

Provinciale rischia l'amputazione del piede Rodolfo Chiocchetti, 58 anni, investito mentre è al lavoro




Incidente sul lavoro ieri pomeriggio a Moena. Un dipendente del Servizio strade della Provincia è stato investito da un'auto: nell'impatto ha subìto lo schiacciamento del piede destro, una lesione così profonda da far temere l'amputazione.
L'infortunio è avvenuto ieri verso le 15 sulla statale delle Dolomiti, nei pressi della retta vicino all'albergo Foreste, nel tratto di strada interessato ai lavori di sfalcio dell'erba vicino alla carreggiata. Nella zona gli operai della Provincia avevano istituito con appositi cartelli un senso unico alternato per permettere i lavori in tutta sicurezza.
Il ferito è Rodolfo Chiocchetti, 58 anni di Moena; è stato travolto nei pressi di una curva dalla Ford Focus condotta da un giovane della zona, D.D. di 29 anni, diretto a Predazzo. Il conducente della vettura si è trovato davanti l'uomo, che stava attraversando la strada, ha cercato di evitarlo, colpendolo di striscio con il paraurti anteriore destro dell'auto. Ma la frenata del giovane e la manovra d'emergenza non hanno evitato a Chiocchetti un forte trauma al piede destro, schiacciato dalla ruota dell'auto.
È stato il giovane fassano a chiamare il 118. In pochi minuti sono arrivate sul luogo dell'incidente l'auto medica da Pozza e la Croce Rossa. Per la seria frattura al piede i sanitari hanno richiesto l'intervento da Trento dell'elicottero, che è atterrato sulla statale grazie al supporto tecnico dei vigili del fuoco volontari di Moena. Per facilitare le operazioni dell'intervento ed i rilievi a cura dei carabinieri della locale stazione, la strada è stata chiusa in entrambi i sensi per quasi un'ora, con conseguenti colonne di circa tre chilometri. Sul posto è intervenuta anche la pattuglia della polizia municipale di Moena per regolare il traffico.
Chiocchetti è stato elitrasportato all'ospedale di Trento e medicato, prima del trasferimento a villa Igea. È ricoverato nel reparto di ortopedia, prima divisione per la lussazione scomposta del piede destro. La prognosi è di 40 giorni.
I carabinieri della stazione di Moena stanno conducendo le indagini per definire le responsabilità dell'incidente.
M.Vi.
</TEXT>
</DOC>
