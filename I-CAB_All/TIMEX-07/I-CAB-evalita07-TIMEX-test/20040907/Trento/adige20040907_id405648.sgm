<DOC ID="adige20040907_id405648" DATE="20040907">
<TEXT>
« Ricordo ancora gli odori, le piante. Avevo tre anni »

Il sindaco: la mia scuola




Commosso forse no, ma emozionato certamente sì.
Alberto Pacher, adesso sindaco di Trento, frequentava proprio l'asilo Pedrotti: « Le case c'erano già tutte qui attorno - ricorda mentre indica gli edifici che circondano la scuola materna - e noi salivamo da là ». E si gira indicando il marciapiede di via Vittorio Veneto.
Pacher non dimentica la sua infanzia: « Avevo tre anni - dice - e ricordo ancora i profumi: non solo gli odori della cucina, ma anche quelli delle piante e dei fiori. E ricordo la calda presenza delle persone ». Ma, a « soli » 45 anni di distanza da quell'epoca, è meglio non chiedergli il nome di qualche maestra. Sorride e guarda verso la rinnovata facciata esterna della scuola.
« Questo non è stato un semplice intervento di manutenzione ordinaria - afferma Pacher - ma un'operazione brillante che implica un positivo intreccio tra pubblico e privato ».
</TEXT>
</DOC>
