<DOC ID="adige20040907_id405644" DATE="20040907">
<TEXT>
Per il primario di Neurologia occorrono invece strumenti di verifica condivisi e trasparenti

« Non licenziate Favaretti »

Orrico: « No alla rivoluzione al vertice »


A pochi mesi dalla scadenza del contratto del direttore generale dell'Azienda sanitaria si è accesa la dicussione tra favorevoli e contrari alla riconferma di Carlo Favaretti, designato dalla giunta provinciale cinque anni fa al termine di una selezione. Ospitiamo oggi un intervento di Daniele Orrico, primario di neurologia all'ospedale S. Chiara di Trento.

Vorrei partecipare alla discussione in atto in questi giorni sul vostro quotidiano in merito alla conferma o meno dell'attuale Direttore Generale della Azienda Sanitaria Provinciale.
Vivo a Trento e lavoro all'interno della azienda Sanitaria. Come Trentino, vorrei avere i migliori servizi dai migliori professionisti sanitari, a disposizione 24 ore su 24; questi Servizi li vorrei disponibili, sia per le urgenze che per gli interventi programmabili, nei tempi da me ritenuti adeguati; vorrei la massima disponibilità d'animo e di tempo di tutti gli operatori sanitari; il cibo e la sistemazione logistica dovrebbero essere non solo di mio gradimento ma consentirmi anche di poter scegliere tra varie opzioni. Tutto questo, vorrei costasse alla Comunità meno di quanto spendiamo attualmente per la Sanità.
Come dipendente della Azienda, vorrei venisse riconosciuto, in termini di merito, di gratificazione economica, di progressione di carriera, l'impegno da me profuso nello svolgimento del mio lavoro. Vorrei poter decidere di quali Collaboratori circondarmi, quali apparecchiature acquistare, quale quota di lavoro portare avanti e quale tralasciare, quando andare in ferie e quali corsi di aggiornamento seguire. Vorrei che non si decidesse nulla senza prima consultarmi e vorrei il posto di lavoro a pochi minuti da casa mia.
Quanto sopra serve ovviamente solo come benevola provocazione per arrivare poi al nocciolo della questione sopra esposta in merito alla Direzione Generale della Azienda.
Qualcuno può realmente credere che tutto quanto sopra esposto sia realizzabile o meno a seconda delle caratteristiche e delle propensioni del Direttore Generale? E' evidente, abbandonando le facezie, che il Direttore Generale della Sanità Provinciale può influenzare molti di questi aspetti, sia dalla parte del cittadino utente che per il cittadino dipendente dei Servizi Sanitari, ma vorrei apportare alla discussione la convinzione che chi dirige la Azienda Sanitaria deve attenersi alle direttive di chi, per proprio mandato istituzionale, deve farsi carico del Servizio Sanitario nel suo insieme, vale a dire della Politica. Il Politico deve dire al Direttore Generale quale sia la strada da percorrere e deve porre in essere verifiche che gli consentano di avere informazioni di ritorno per correggere eventuali digressioni dal programma. La parte operativa della Dirigenza va guidata dalla parte politica che ha il delicato compito di rendere compatibili le diverse richieste, talora contrastanti, dei cittadini nei confronti della Sanità Pubblica. Il Politico deve ascoltare tutti ma è poi fatale che debba assumere decisioni, che non possono accontentare tutti. Il mandato deve essere chiaro ed altrettanto espliciti gli strumenti di misurazione dei risultati. Non è pensabile che il lavoro del Direttore Generale venga valutato solo in prossimità della scadenza del mandato; la Politica dovrebbe avere un costante ritorno di quanto avviene nella Azienda Sanitaria sia da parte di chi ne produce i Servizi che da parte di chi ne fruisce. Quanto poi ai collaboratori del Direttore Generale, è ovvio che vanno rifiutate posizioni aprioristiche di chi ritiene che solo fuori dal Trentino si possano trovare Dirigenti di un certo spessore professionale; allo stesso modo va rigettata l'ipotesi della promozione della "trentinità" in quanto tale come giudizio di merito. Ancora una volta è l'impianto politico-legislativo che fa sì che il Direttore Generale si circondi di collaboratori di fiducia ed è quindi conseguente che la scelta avvenga secondo determinati criteri.
La politica deve quindi dare direttive precise e vigilare sulla loro applicazione, cercando i correttivi a quelle disfunzioni che dieci anni di Aziendalizzazione della Sanità possono avere evidenziato. E' questo un processo ancora incompiuto, con aspetti sia generali che locali (ruolo degli ospedali, integrazione tra di loro e con il territorio, rappresentatività dei lavoratori, verifica dell'operato della Direzione Generale solo per citarne alcuni) ancora in attesa di una soluzione. Pensare che il licenziamento dell'attuale Direttore Generale rappresenti la magica soluzione dei problemi della Sanità è una illusione. Per governare una macchina imponente come la Sanità Trentina c'è bisogno anche di conoscerne i diversi aspetti e la rivoluzione continua ai vertici dirigenziali non va in questa direzione. Si riappropri la Politica del suo ruolo di guida e dotiamoci di strumenti partecipativi e di verifica che siano condivisi per quanto possibile ma pubblici e trasparenti per tutti.
Daniele Orrico
Primario Unità Operativa
Neurologia S. Chiara Trento
</TEXT>
</DOC>
