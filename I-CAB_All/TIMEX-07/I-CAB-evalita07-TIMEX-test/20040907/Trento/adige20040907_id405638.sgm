<DOC ID="adige20040907_id405638" DATE="20040907">
<TEXT>
Domani le prime indagini sul Kaiserschütze trovato sull'Ortles

Mummia, iniziano le analisi




Inizieranno mercoledì all'ospedale di Bolzano le ricerche e le analisi sulla salma del Kaiserschütze trovato alcuni giorni fa sul lato trentino del ghiacciaio dell'Ortles. Nel frattempo esperti internazionale difendono il progetto che servirà a studiare la conservazione della mummia del ghiaccio Ötzi, vecchia 5.000 anni e custodita presso il museo archeologico di Bolzano.
Schützen ed ex combattenti austriaci avevano duramente criticato il progetto di ricerca che offenderebbe la dignità del soldato caduto oltre 80 anni fa nella I guerra mondiale. « Studiare il nostro passato significa guardare verso il futuro perchè in questo modo scopriamo le malattie e il percorso epidemiologico dei nostri antenati », ha detto Emma Rabino Massa, professoressa di antropologia dell'università di Torino e organizzatrice del quinto Congresso Mondiale di « Mummy Studies » che si è svolto nei giorni scorsi a Torino « alla fine gli esperti di mummie hanno visitato il museo archeologico di Bolzano per vedere Ötzi).
In merito alle polemiche sul soldato morto la professoressa ha detto che gli scienziati trattano queste salme « con molto rispetto ». L'obiettivo è quello « di ricostruire una parte della nostra storia ». Bruno Hosp, direttore dei musei provinciali in Alto Adige, ha ricordato che al soldato sarà tolto solo un po' di tessuto organico, « non più grande di una punta di matita. La salma sarà sepolta appena il laboratorio avrà elaborato i dati.
</TEXT>
</DOC>
