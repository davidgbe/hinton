<DOC ID="adige20040907_id405650" DATE="20040907">
<TEXT>
Il deposito della delibera « posticipato » al 14. Ma è prevista una successiva integrazione

Variante in aula il 29 settembre

Per la presentazione di Andreatta e Bitteleri


Verrà depositata ufficialmente il prossimo 14 settembre il testo della delibera della variante al piano regolatore. Ma non sarà la versione definitiva. La conferenza dei capigruppo riunitasi ieri sera a palazzo Thun ha infatti deciso (su proposta di Tullio Buffa) di concedere all'assessore Andreatta e alla commissione urbanistica la proroga di una settimana per completare il lavoro di definizione delle domande da accogliere.
In pratica, il 14 ne verrà presentata una parte, mentre entro il 21 sarà consegnata agli uffici del Consiglio l'integrazione. In questo modo si riuscirà a « guadagnare » una settimana per la discussione in aula.
Dopo il deposito, infatti, il regolamento prevede un lasso di tempo di 14 giorni prima della trattazione in Consiglio. Così la seduta del 28 settembre tratterà argomenti di ordinaria amministrazione, mentre il 29 si « apriranno le danze » con le relazioni introduttive del vicesindaco e assessore all'urbanistica Alessandro Andreatta e del presidente della commissione Agostino Bitteleri.
Toccherà a loro tracciare il quadro generale della variante, spiegare gli obiettivi della revisione che si porterà in aula, illustrare il percorso compiuto dagli uffici e dalla commissione, presentare i criteri con cui sono state valutate le domande dei privati.
La settimana successiva, dal 5 al 7 ottobre (ma realisticamente si sforerà all'8 e forse alle sedute seguenti) toccherà alla fase di discussione e approvazione. Dunque, entro la metà del mese prossimo l'iter della prima adozione dovrebbe essere concluso. Seguiranno i consueti 60 giorni per le osservazioni e il ritorno in aula per la definitiva approvazione. Poi, affinché gli interventi inseriti nella variante possano effettivamente venire realizzati, servirà il « visto » della giunta provinciale, che ha a disposizione un anno per leggere tutta la documentazione.
L'escamotage di depositare la delibera in tempi separati permetterà di evitare l'impaccio del megaemendamento che - nelle intenzioni di parecchi consiglieri - sarebbe stato necessario presentare per riconsiderare tutte le domande rimaste escluse.
A proposito di emendamenti, i capigruppo si sono dati una data (il 29 settembre) quale scadenza per la presentazione di testi modificatori della delibera. In teoria, nessuna norma impone un ultimatum per il loro deposito, ma i capigruppo hanno siglato questa sorta di « accordo tra gentiluomini » per dare modo agli uffici di compiere una veloce fase di istruttoria delle eventuali nuove domande inserite negli emendamenti. Il 30 settembre, poi, la commissione urbanistica tornerà a riunirsi per discutere proprio tali modifiche. A meno che per quella data non siano ancora rimaste sul tavolo le spinose questioni dei sottotetti e dei nuovi indici di edificabilità.
D.B.
</TEXT>
</DOC>
