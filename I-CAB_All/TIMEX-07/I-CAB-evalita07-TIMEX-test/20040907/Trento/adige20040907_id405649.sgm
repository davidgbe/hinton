<DOC ID="adige20040907_id405649" DATE="20040907">
<TEXT>
L'iniziativa
Pompermaier e Pattini assicurano il loro sostegno
L'idea del Comitato per scongiurare la realizzazione del polo della rottamazione

Vela vuole il parco fluviale

Presentate 250 domande di modifica al Prg
Di DANIELE BATTISTEL


Non sono classiche istanze di modifica del Prg, hanno più che altro il sapore di una forma particolare di petizione per difendere il proprio territorio.
In ogni caso le 250 richieste presentate dai residenti della Vela (e non solo) arrivate in questi mesi al Comune sono il segnale più evidente della contrarietà di una comunità intera al progetto di realizzazione a nord dell'abitato (nell'area dei Laghetti) di un polo della rottamazione. Chiedono, in attesa della realizzazione di un parco fluviale dell'Adige collegato al biotopo (come previsto da una delibera del Consiglio comunale del 2001), di istituire una fascia di verde di tutela lungo l'argine destro del fiume, in modo da scongiurare qualsiasi possibilità di edificazione. « Una proposta opposta - scrive il responsabile del Comitato Pro Vela, Fabiano Condini - rispetto alla
quella dell'assessorato che intendeva realizzare nella zona un mega polo della rottamazione di quattro ettari ».
In commissione urbanistica, però, queste domande non ci sono passate. Che fine hanno fatto? si chiede Condini. Alla luce della decisione dell'assessore Andreatta di prendere in considerazione le richieste presentate entro il 30 giugno di quest'anno alla Vela pretendono che pure le loro istanze vengano dibattute in commissione.
In realtà in questa tornata di revisione del Prg non si parlerà dei destini del polo della rottamazione, per cui la Vela, per il il momento, non corre rischi. I residenti, però, tornano alla carica per tutelarsi per l'avvenire, nel caso in cui, qualche successivo passaggio urbanistico (magari all'interno di una revisione per opere pubbliche), si decidesse di modificare la destinazione di quei terreni.
Nei giorni scorsi Condini ha quindi scritto anche al presidente Agostino Bitteleri affinché il caso Vela trovi adeguata discussione all'interno della commissione urbanistica. « A nome del comitato - insiste - chiedo che anche le nostre domande vengano quantomeno esaminate, auspicando per altro un esito favorevole ». Condini dice di aver già incassato l'appoggio di Pompermaier e Pattini, componenti della commissione.
Tocca quindi all'amministrazione riprendere in mano il gioco rispondendo alle richieste della comunità. « Riteniamo opportuno - scrivono i richiedenti nella richiesta di variante al Prg inviata al sindaco Pacher - che tutta l'area verde posta a nord di Vela (Laghetti), per il suo elevato e originale valore paesaggistico e ambientale, debba essere trasformata in un parco, un polo della natura, per tutta la città ».
In alternativa, propongono il mantenimento dell'attuale destinazione a verde agricolo primario (come previsto dal Pup) e l'istituzione di una fascia di rispetto di almeno 150 metri dai biotopi confinanti, dagli stagni di Velaverde e dal Sorasass, e altrettanti dal fiume Adige. « All'interno di questa fascia di rispetto - qui è il passaggio più importante - non dovranno essere esercitate attività produttive incompatibili con i vicini biotopi e nemmeno realizzate costruzioni o infrastrutture non direttamente collegate con i biotopi e l'agricoltura ».
« Pensiamo - concludono - che la protezione di questa area sia di grande interesse per tutti gli attuali abitanti del Trentino e per le generazioni future ».
</TEXT>
</DOC>
