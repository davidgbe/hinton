<DOC ID="adige20040907_id405639" DATE="20040907">
<TEXT>
TEDESCO IN PROGNOSI RISERVATA

Scontro in moto, è grave




Grave incidente ieri mattina verso le 10.30 a Valfloriana, sulla provinciale Destra Avisio, in località Stramentizzo. Un motociclista germanico è ricoverato in prognosi riservata nel reparto di terapia intensiva dell'ospedale di Trento per le ferite riportate nello scontro con un furgone di una ditta veneta.
È stato soccorso da Trentino Emergenza e trasportato all'ospedale di Trento in elicottero.
Da quanto accertato la moto, una potente Kawasaki 750 diretta verso il fondovalle, nell'affrontare una curva destrorsa ha allargato finendo contro un autocarro frigo della Iveco appartenente alla ditta Camint snc della provincia di Padova, guidato da O. S., 34enne veneto. L'incidente è accaduto in un tratto di strada pianeggiante. Il motociclista, V. B., 38 anni della Germania, per cause in corso d'accertamento ha sbagliato traiettoria, finendo contro l'autocarro e poi a terra.
Le condizioni del ferito sono parse subito molto serie: non era cosciente e, oltre ad un evidente trauma facciale, si temevano gravi ferite alla zona addominale. I sanitari del 118, arrivati sul posto, hanno quindi deciso di chiamare l'elisoccorso per il trasferimento del paziente. È stato dapprima trasportato al Santa Chiara e trattenuto al Pronto Soccorso per ulteriori accertamenti per tutto il pomeriggio, quindi ricoverato nel reparto di rianimazione, in prognosi riservata. Sul luogo dell'incidente è intervenuta per i rilievi la polizia stradale di Cavalese.
</TEXT>
</DOC>
