<DOC ID="adige20040907_id405407" DATE="20040907">
<TEXT>
Un pauroso incendio sta minacciando il levante genovese: evacuati alberghi e campeggi

Inferno a Riva Trigoso

Abitazioni lambite dalle fiamme, un morto


GENOVA - Un anziano morto carbonizzato, una collina devastata dal fuoco, case, campeggi, alberghi e un maneggio evacuati. Chiusa per alcune ore la linea ferroviaria Genova-La Spezia. E' il bilancio del pauroso incendio che ieri pomeriggio è divampato all'improvviso nella pineta di Riva Trigoso, comune di Sestri Levante, a ridosso del mare. Sono bastate poche ore di fuoco per provocare una vittima e danni ingenti. E in serata le fiamme sono tornate a minacciare alcuni stabilimenti industriali, in particolare la fabbrica metallurgica Arinox: i vigili del fuoco hanno lottato per ore per allontanare le numerose bombole di idrogeno presenti nello stabilimento.
Tutto è iniziato intorno alle 15: il primo focolaio è stato avvistato in località Manierta in una zona coltivata a vigneti. Da lì il fuoco, complice il forte vento, s'è subito propagato tutto attorno, fino a raggiungere un fronte di un chilometro e mezzo. In quel momento Pietro Ferrando, 69 anni, si trovava nei campi vicino a casa. Era con un altro contadino che alla vista delle fiamme è riuscito a scappare e a mettersi in salvo. Ferrando non ce l'ha fatta: avvolto da una densa nube nera e dal fumo, è rimasto intrappolato nelle fiamme. Lo hanno trovato morto carbonizzato due ore dopo.
</TEXT>
</DOC>
