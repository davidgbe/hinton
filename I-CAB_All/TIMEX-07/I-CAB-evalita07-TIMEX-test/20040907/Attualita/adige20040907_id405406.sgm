<DOC ID="adige20040907_id405406" DATE="20040907">
<TEXT>
I globuli rossi ricavati dal sangue prelevato dai cordoni ombelicali dei due gemellini

In agosto il duplice trapianto




MILANO - La malattia di Luca, il bambino di cinque anni sottoposto al trapianto di staminali, era la Talassemia major o morbo di Cooley, una grave forma di anemia caratterizzata da globuli rossi più piccoli, in numero ridotto e con una minore durata di vita. La malattia in Italia interessa un numero di pazienti che oscilla fra 5 e 8 mila individui. Per questo, alla madre incinta dei due gemelli perfettamente sani, è stato proposto il prelievo, alla nascita, del sangue dei cordoni ombelicali per trasfonderne le cellule staminali al fratellino più grande. La speranza, avveratasi, era che le staminali geneticamente sane avrebbero prodotto globuli rossi sani anche nel fratello.
Delle due unità di sangue cordonale raccolto alla nascita dai due gemelli, lo scorso aprile, una conteneva un buon numero di cellule staminali, mentre l'altra unità era più povera di « progenitori emopoietici ». C'era la possibilità di utilizzare solo l'unità ricca di staminali, ma è stato deciso di trapiantarle entrambe, sia l'unità più ricca di cellule « non manipolate », sia l' altra più povera, ma dopo averla congelata e trasferita alla « Cell Factory » di Milano, per amplificare il numero delle sue cellule.
A Milano l'unità di sangue è stata scongelata il 28 luglio e sono state selezionate le staminali che sono state messe in coltura in camera sterile per 15 giorni, moltiplicandone il numero di 60 volte.
Dal 12 agosto, giorno del doppio trapianto, a oggi, i riscontri via via ottenuti sulle condizioni del piccolo paziente hanno confortato le speranze riposte dai ricercatori di Paviaa e Milano. Le staminali dei fratellini hanno lavorato e prodotto emoglobina e cellule sane: già a partire dal 28 agosto (16/a giornata dal trapianto) sono stati trovati nel sangue del bambino valori di globuli bianchi ampiamente protettivi rispetto ai rischi di infezione e due giorni dopo si sono documentati i primi segni di significativa produzione di globuli rossi.
</TEXT>
</DOC>
