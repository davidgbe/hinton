<DOC ID="adige20040907_id405400" DATE="20040907">
<TEXT>


in Breve




Costituzione Ue, Praga non firma
PRAGA - Il presidente ceco Vaclav Klaus ha affermato per la prima volta che non sarà lui a firmare la Costituzione Ue, ed in una intervista analizza i pericoli che l'adozione dell'euro comporterà per la Repubblica ceca. Klaus ha reso noto per la prima volta che non firmerà la nuova costituzione europea. « La considero una cosa molto problematica, la farò firmare da qualcun altro », ha dichiarato il presidente. « Il prodotto nazionale lordo pro capite nella Repubblica ceca è un terzo di quello dell'Ue, mentre come potere d'acquisto equivale al 70% della media europea. E questa differenza rappresenta un incognita - ha spiegato -. Temo effetti negativi sull'economia nel suo insieme ».

In ospedale dopo passeggiata su carboni
VIENNA - Sette partecipanti ad un « seminario di motivazione » a Rohrbach, in Alta Austria, sono finiti in ospedale con bruciature ai piedi per avere cercato di camminare su uno strato di carboni ardenti. L'incidente è avvenuto sabato scorso durante un rituale di danza sciamanica organizzato dall'esperto di naturopatia Wolfgang Mueller. Obiettivo dell'esercitazione era dare ai partecipanti un aiuto per affrontare i problemi nella vita quotidiana.

Delitto d'onore, uccide la sorella
AMMAN - La vittima, una donna. L'assassino, il fratello. Il movente, comportamenti giudicati disonorevoli per la famiglia. Se così fosse confermato, questo sarebbe il 13° delitto d'onore in Giordania dall'inizio dell'anno. La vittima, le cui generalità non sono note, è stata accoltellata almeno 12 volte al collo e allo stomaco. Fonti della polizia di Irbed, la città dove è avvenuto il delitto, sono inclini a confermare il delitto d'onore perchè più volte tra la vittima e il fratello si erano avute aspre discussioni sulla condotta della donna. Il giudice Jihad Otaibi, direttore dell'ufficio della Corte di Cassazione, ha affermato che « tra il 1999 e il 2003 sono stati riconosciuti 47 casi di delitti d"onore ».
</TEXT>
</DOC>
