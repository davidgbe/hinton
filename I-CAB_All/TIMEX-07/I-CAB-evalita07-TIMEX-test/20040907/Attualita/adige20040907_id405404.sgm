<DOC ID="adige20040907_id405404" DATE="20040907">
<TEXT>
Una frase infelice di Giovanardi ha scatenato la reazione del centrosinistra: « E' un ministro indegno. Si dimetta »

E' scontro politico sulla procreazione assistita




ROMA - Corsa contro il tempo per la raccolta delle firme sul referendum contro la legge sulla procreazione assistita. A 24 giorni dalla scadenza del termine, i Radicali indicano una cifra poco oltre quota 200 mila. Vuol dire che serviranno almeno 20 mila firme al giorno da qui al 30 settembre. Il comitato promotore (di cui fanno parte anche esponenti laici e Ds) farà il punto domani sui numeri e annuncerà i « referendum days », una mobilitazione generale per accelerare la raccolta delle firme nei prossimi due fine settimana. Ieri ha firmato anche D'Alema, mentre Fassino ha dichiarato che « è meglio puntare su una nuova legge ». Ma a tener banco è lo scontro politico tra i referendari e il ministro Carlo Giovanardi, per il manifesto dell'Udc secondo cui quei quesiti « li avrebbero firmati anche i nazisti ». Ai radicali che hanno deciso di adire le vie legali, Giovanardi ha replicato: « Sono allibito perché chi ogni giorno insulta i sentimenti e le convinzioni dei cattolici del nostro paese definendoli oscurantisti e talebani ora vuole intimidire un partito e un parlamentare che esprime una sua opinione che non coincide con quelle radicali ». In difesa di Giovanardi si sono schierati Maurizio Ronconi dell'Udc (« ha difeso una legge dello Stato, non ha fatto altro che il suo dovere ») e il forzista Giro, che però ha definisce « infelici » i toni del manifesto incriminato.
Unanime la condanna del centrosinistra. Gavino Angius ha rinviato l'accusa di Giovanardi al mittente: « E' la Cdl - ha detto - con una legge che obbliga una donna ad impiantare nel suo utero embrioni malati, ad aver approvato qualcosa di simile a esperimenti nazisti ». Maura Cossutta (Pdci) ha chiesto « le immediate dimissioni di un ministro indegno della storia democratica del nostro Paese » ed ha invitato tutte le parlamentari e i parlamentari democratici a sottoscriverle.
</TEXT>
</DOC>
