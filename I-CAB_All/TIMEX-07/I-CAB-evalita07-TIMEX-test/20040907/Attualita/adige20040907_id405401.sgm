<DOC ID="adige20040907_id405401" DATE="20040907">
<TEXT>
L'ex presidente prima di entrare in sala operatoria telefona a Kerry: « Lascia perdere il Vietnam e parla di economia »

Clinton sei ore sotto i ferri: « E' ok »

Dall'ospedale la moglie Hillary conferma: tutto è andato bene


WASHINGTON - L'intervento alle coronarie dell'ex presidente americano Bill Clinton è stato completato « con successo »: il paziente « riposa bene », dopo un'operazione protrattasi per circa sei ore. L'ex presidente ha subito un multiplo by-pass: tre o quattro ponti, il dato non è ancora preciso. Le informazioni trapelano dalla famiglia, in attesa che parlino i chirurghi. A operare è stata una equipe guidata dal dottor Craig R. Smith, capo del reparto di chirurgia cardiotoracica.
Un'assistente della moglie dell'ex presidente, il senatore dello Stato di New York Hillary Clinton, assicura: « Tutto è andato bene ». Il portavoce di Clinton, Jim Kennedy, rileva che il paziente sta riposando in rianimazione, fuori dalla sala operatoria, in attesa di svegliarsi dall'anestesia.
L'intervento è stato compiuto in un ospedale di Manhattan, il New York Presbyterian Hospital/Columbia: l'ex presidente vi era ricoverato da venerdì, dopo avere accusato, giovedì, dei dolori al petto e difficoltà di respirazione. La famiglia aveva detto che Clinton non aveva subito un attacco cardiaco, ma che alcune arterie risultavano ostruite.
L'operazione è iniziata con la preparazione del paziente in sala operatoria alle 06.45 locali, le 12.45 italiane, e s'è conclusa verso le 13.00 locali, le 19.00 italiane. Se il decorso post-operatorio sarà normale, l'ex presidente dovrebbe trascorrere in ospedale il resto della settimana e quindi fare una convalescenza a casa di alcune settimane. In capo a un mese e mezzo o due, Clinton, si prevede, potrà riprendere la normale attività.
L'ex presidente ha così allontano dal suo capezzale i corvi neri che la stampa americana, ieri mattina, faceva volteggiare. Il New York Times sottolineava il fatto che l'ospedale dove è stato operato ha il più alto tasso di decessi per questo tipo d'interventi di tutto lo Stato di New York. Il tasso di decessi al New York Presbyterian Hospital di Manhattan è relativamente basso (3,93%), ma è quasi il doppio della media del 2,18% registrata nell'insieme dei 35 ospedali che praticano by-pass nello Stato.
Si ignora se i Clinton fossero al corrente di questi dati, quando hanno scelto l'ospedale, presentato - inizialmente - come uno dei migliori in assoluto per la cardiochirurgia. E Clinton, ieri poco prima di entrare in sala operatoria, ha anche dato qualche consiglio a John Kerry, candidato democratico alla Casa Bianca, in difficoltà nella corsa alla presidenza: « Lascia perdere il Vietnam e parla di più d'economia e d'occupazione », ha suggerito Bill a John.
</TEXT>
</DOC>
