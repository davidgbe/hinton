<DOC ID="adige20040907_id405405" DATE="20040907">
<TEXT>


in Breve




Usura in Calabria decine di arresti
COSENZA - Polizia e Guardia di Finanza hanno inferto un duro colpo alla cosca Muto di Cetraro, il « re del pesce ». Emesse 70 ordinanze di custodia cautelare, supportate da migliaia di intercettazioni ambientali e telefoniche, dichiarazioni di collaboratori di giustizia e testimonianze di una trentina di imprenditori e commercianti vittime dell'usura che, messi alle strette dagli investigatori, hanno ammesso di essere in mano agli usurai fornendo le indicazioni necessarie per giungere alla loro identificazione e all'arresto.

Si getta da balcone con il figlioletto
NAPOLI - Una giovane donna con in braccio il figlioletto di tre anni si è lanciata dal balcone della sua abitazione in una zona popolare di Napoli. Madre e figlio sono stati ricoverati all'ospedale Cardarelli, con prognosi riservata. Il convivente della donna ha riferito alla polizia che da qualche tempo la sua compagna soffriva di crisi depressive.

Muratore uccide la moglie ucraina
BRESCIA - Voleva lasciarlo. Una 27 enne ucraina è stata uccisa a fucilate ad Artogne, in Valcamonica, dal marito, Aldo Cotti, 37 anni, muratore. Aldo Cotti e Maria Banja erano sposati da alcuni mesi, ma fra loro c'erano tensioni pare dovute alla gelosia dell'uomo. Nell'appartamento in cui è avvenuto l'omicidio c'era anche una connazionale della vittima, che con lei avrebbe dovuto far ritorno in Ucraina.
</TEXT>
</DOC>
