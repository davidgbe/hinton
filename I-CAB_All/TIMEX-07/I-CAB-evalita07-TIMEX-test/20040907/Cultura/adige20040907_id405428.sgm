<DOC ID="adige20040907_id405428" DATE="20040907">
<TEXT>
Oriente Occidente
Due spettacoli che hanno già infiammato Lille. Ma attenzione: non hanno nulla di umano

Come balli bene bel robot

Da oggi in scena le inquietanti « macchine danzanti »: un po' Blade Runner, un po' viaggio nel futuro prossimo


ROVERETO - I robot ballerini non si vedevano dai tempi mitici del video di Billy Cobham, che faceva danzare a suon di batteria dei semi-cyber, vivi dalla cintola in giù. Poi sono venuti i robot chirurghi, astronauti, e persino giocatori di calcio (con relativo campionato mondiale organizzato dall'Mit di Boston). Ora arrivano i robot danzanti. I loro spettacoli, sicuramente tra quelli più curiosi e innovativi di questa edizione di Oriente Occidente, vanno in scena oggi, martedì 7, domani e giovedì 9 settembre sotto la cupola del Polo Museale a Rovereto.
Sono le creazioni di due scienziati-artisti canadesi, Louis-Philippe Demers e Bill Vorn. Due creazioni che in ciascuna delle tre serate verranno presentate per la prima volta insieme, strettamente connesse tra loro.
Il primo spettacolo si intitola "Le Procès". Il pubblico potrà muoversi dentro e fuori la scena in cui si aggirano robot in azione, posizionati sopra e sotto appositi ponteggi e tutto intorno. In modo simbolico la performance descrive il processo - il titolo è kafkiano - alle macchine da parte dell'uomo, una sorta di tribunale dove le varie identità, i molteplici personaggi si mescolano e si incarnano in creature metalliche nutrite delle nostre concezioni del mondo.
Il secondo spettacolo è "L'Assemblèe". In una coreografia di gruppo, in un'atmosfera alla Blade Runner si confrontano, per dirla con Demers, « gli ultimi uomini che hanno cercato di dare ordine al mondo e le prime macchine che hanno fatto trionfare il proprio mondo ».
Ma come sono questi robot? Innanzitutto non hanno fattezze umane, ricordano semmai le macchine industriali e il loro comportamento non tende a riprodurre quello dell'uomo. Essi proseguono nella loro capacità di coordinazione, nella loro meccanicità a rispondere agli stimoli come programmati. Eppure queste creature ululanti e rumorose sembrano subìre la loro condizione di perpetuo movimento, sembrano costretti a sostenere la danza, una danza terrificante che, citando Arnd Wesemann, « nega la morte ai morti ».
Una macchina attaccata al muro è scossa da movimenti spasmodici. Si muove indipendente innescata da comandi di cui rimangono sconosciuti agli osservatori la provenienza, il senso e il fine. Sopra un ponteggio si muovono invece due robot. Due grosse macchine con artigli e dita avanzano e si arrampicano da ogni parte, anche su altre macchine. E' intenzionale tutto ciò o sono movimenti senza scopo? Con Demers fallisce qualsiasi tentativo di attribuire agli attori-robot una intenzionalità e soprattutto il comportamento delle macchine rimane per noi indecifrabile perché non assimilabile a quello umano. Ogni macchina ha un proprio compito da eseguire, proprie capacità cognitive da assecondare nella più pura autoreferenzialità. E il pubblico? E' costretto a prendere posizione osservando le proprie emozioni di fronte a queste gioco meccanico.
I due spettacoli, fusi tra loro per questa prima nazionale, nei mesi scorsi hanno inaugurato con grande successo le manifestazioni per Lille capitale europea della cultura e sono allo stesso tempo divertenti e intriganti. Per un pubblico di tutte le età che voglia confrontarsi con la curiosità per il futuro prossimo venturo. Nel segno del connubio tra arte e scienza. E in omaggio al futurista Fortunato Depero e alle sue ricerche artistiche sull'uomo macchina, gli automi, i balli plastici e meccanici.
Ingresso 5 euro, gratuito per i bambini fino ai 12 anni. Info e biglietti all'Info Point del Polo in Corso Bettini, telefono 0464 431660.ROVERETO - La robotica è uno dei temi forti del Museo Civico di Rovereto. Le ultime edizioni di « Discovery on film », vedono la presenza sempre più massiccia delle « macchine intelligenti ». Così il Museo Civico ha messo a punto nelle sale espositive e nel laboratorio didattico piccoli robot per esperienze giocose e divertenti. Macchine che simulano il comportamento animale della Edmund Scientific sono studiate per realizzare giochi semplici e istruttivi. Cyburg segue una traccia visiva, Spider schiva abilmente gli ostacoli, e piccoli robot possono essere programmati a seguire diversi percorsi grazie a schedine di programmazione da colorare. Non mancano il robot predatore che insegue il robot preda. Il robot Guido ha un hardware dotato di telecamera, modulo radio e computer di bordo collegato in remoto a un PC. Proprio Guido, in mostra nell'esposizione « Orizzonte Spazio » fino a novembre al Museo, è dotato anche di un software in evoluzione: riconosce i colori e le forme ed impara i suoni con cui interagire. Come i rover Spirit e Opportunity che operano su Marte, è dotato di un sistema « intelligente » (automatizzato con prodotti National Instruments e programmato da G. Cagol con un contributo di Matteo Tabarelli) che gli permette di rielaborare informazioni.
</TEXT>
</DOC>
