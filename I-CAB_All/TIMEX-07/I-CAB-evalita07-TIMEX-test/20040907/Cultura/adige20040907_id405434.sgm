<DOC ID="adige20040907_id405434" DATE="20040907">
<TEXT>
Incontri con scrittori, spettacoli musicali, e anche la cucina tradizionale. Con la regia di Morelli

Da domani « Minoranzéro » a Pergine

Le culture delle minoranze, dal Trentino alle Alpi alla Sardegna


Di FABIO DE SANTI
Un gioco di parole per riflettere sullo "stato dell'arte" delle minoranze etnico-lingustiche, fra globalizzazione e tutela delle identità. Il gioco è quello che attraversa "Minoranzèro" il festival sottolineato dalle parole "Breviario europeo sugli altri oltre il confine" che si svolgerà da domani, mercoledì 8, all' 11 settembre a Pergine. Si tratta di un particolare festival di letteratura, musica, multimedialità e danza organizzato dalla Regione Trentino Alto Adige e dal Comune di Pergine che guarda alle minoranze per andare oltre ogni confine.
« Questa iniziativa vuole essere una sorta di "breviario" - spiega l'ideatore, Renato Morelli a cui è affidata la direzione artistica del festival - in questo caso focalizzato sull'Arco alpino e sulla nuova Europa per interrogarsi sugli altri, sui diversi, sui confini che rompono e si spostano, sulle minoranze anche lontano che diventano presenze vicine e quotidiane ».
Tanti gli spunti offerti dal programma di "Minoranzèro" a partire dai "Racconti di minoranze" due incontri aperitivo al Castello di Pergine con gli autori Carmine Abate (mercoledì 8) e Fredo Valla (giovedì 9), poeti e cantori delle rispettive indentità arbereshe ed occitana.
Significativo anche il titolo: « Minoranzèro - spiega Morelli - indica lo zero della prima edizione, ma richiama anche il concetto di "romancero". Se poi si cambia l'accento del logo di questo festival - ha sottolineato Morelli - in minoranzerò, si passa da uno sguardo indietro, ad uno in avanti, al futuro alle nuove prospettive e contaminazioni di multimedialità e minoranze dove la tradizione si coniuga con l'innovazione ».
Fil rouge di questo festival sarà la musica che attraversa i confini antichi e nuovi con "Polifonie di minoranze", che prevede quattro concerti per incontrare tradizioni polivocali arcaiche come quelle della Sardegna, dei monti Aurunci, dell'Istria veneta e della cultura zingara Sinti.
Così domani 8 a Serso (Chiesa di San Giorgio, ore 21) si tiene il concerto dei Cantori di Castelsardo, con il loro repertorio polivocale religioso, e dei Cantori di Sessa Auruncia depositari di canti e di riti quaresimali delle Processioni della Settimana Santa.
Propongono una fusione tra l'improvvisazione jazzistica e la tradizione musicale paraliturgica della Sardegna invece i "Boghes and Voices" (giovedì 9 settembre alla Chiesa Arcipretale di Pergine, ore 21) mentre venerdì 10 (in Piazza Municipio) spazio ai suoni tzigani di Alessandro Neves Gabrieli e del suo gruppo. Sabato 11 (Piazza Municipio - ore 21,30) concerto del Coro istriano "Marco Garbin" di Rovigo prsentato da Gianluigi Sacco mentre la stessa sera ma al Teatro Tenda (inizio ore 20.30) spettacolo multimediale "Yol" dedicato alle musiche e alle culture balcaniche, ebraiche e zingare dell'Est Europa.
Minoranzèro guarda anche anche alla tradizione coreutica nella serata di "Balli di minoranze" (venerdì 10 in Piazza Municipio ore 20.30) con il gruppi folk di Alba e Penia di Canazei e il gruppo folk di Palù di Ferina, in rappresentanza delle tradizioni ladine e mochene.
All'insegna della cucina tradizionale zingara e mòchena anche "Minoranze in pentola" (venerdì 10 e sabato 11 dalle 19 alle 23 in Piazza Fruet) con il menù curato dall'Associazione di volontariato "La Cometa".
</TEXT>
</DOC>
