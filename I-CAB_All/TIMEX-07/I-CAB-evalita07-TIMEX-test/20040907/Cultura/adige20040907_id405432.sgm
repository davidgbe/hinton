<DOC ID="adige20040907_id405432" DATE="20040907">
<TEXT>
Oggi a Noarna la mostra del pittore trentino: con una inaugurazione poetica e dance

Il bosco di Boato nel castello




Si intitola « Il corpo, il bosco e il campo » la nuova mostra d'arte contemporanea che Matteo Boato (nella foto a lato) inaugura questa sera alle 21 a Castel Noarna di Nogaredo. Una mostra alla quale il giovane pittore trentino tiene molto, sia per la presenza di molti lavori, sia per gli sviluppi del suo percorso creativo. Ma l'inagurazione sarà molto di più: verrà introdotta da un'inedita « action poetica », e si concluderà con una vera festa.
In mostra fino al 30 ottobre 2004, con orario dal martedì al venerdì 15 - 19, il sabato e domenica 10 - 12.30 e 15 - 19, la mostra rappresenta una vera svolta nella carriera di Boato. Dopo l'indagine sul paesaggio urbano dei centri storici (con gli ormai famosi « tetti » e le « piazze »), l'artista trentino si è concentrato sulla figura femminile (nei « corpi che danzano ») e poi sulle rappresentazioni degli strumenti musicali (i « liuti »). Oggi torna all'aria aperta, cimentandosi con i temi del bosco e della natura.
Per questo, durante l'inaugurazione, verrà rappresentata « Cosa abbiamo mai fatto », action poetica in tre tempi sul destino della terra. Rosemarie Callà e Alessandro Franceschini, attori di Teatro Obliquo, interpretano tre testi di Mariangela Gualteri, Giuliano Scabia e Gigi Zoppello, ambientandoli negli spazi del castello.
La festa continua, nella notte, con la musica del dj Poeta Ignoto. E con la degustazione dei superbi vini dell'azienda vinicola Castel Noarna. Ingresso libero e gratuito.
</TEXT>
</DOC>
