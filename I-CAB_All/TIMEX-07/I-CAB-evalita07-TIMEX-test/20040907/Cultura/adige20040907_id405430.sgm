<DOC ID="adige20040907_id405430" DATE="20040907">
<TEXT>
Ora spazio al mito di Ulisse. Riveduto e corretto
Il festival nel vivo: troppi « deja vu » nel lavoro sul corpo di Laura Corradi con Ersiliadanza

Gli « haiku » danzati di Blumenthal

In scena gesti lineari, puliti, anche se talvolta ridondanti
Di ELENA FRANCESCHINI


ROVERETO - Ci sono creatori che pensano la libertà come possibilità di sviluppo massimo di un'idea posta all'interno di uno schema. Lo sanno bene quelli che lavorano con i codici astratti. Altri, invece, pensano alla libertà di comporre come ad uno spazio aperto alle proprie ispirazioni nate, solitamente, da un fisso punto di partenza. Sembra appartenere a questa seconda categoria Bud Blumenthal, il coreografo presente in questi giorni ad Oriente Occidente per una piccola personale nella quale ci sono delle produzione ad hoc per il festival. Con "24 Haikus", andato in scena domenica sera, ad esempio, ha "liberamente" tradotto in gesti gli haikus, un tipo di poesia popolare giapponese dalla struttura e dalla simbologia molto precisa. Strofe composte da poche righe che contengono dei riferimenti fissi. Con l'assolo in programma - dalla durata di poco più di mezz'ora ed interpretato dalla stesso Blumenthal nella piazza del Mart - questi brevi poemi sono diventati dei frammenti coreografici capaci di variare repentinamente umore ed atmosfera.
Tutto viene affidato ad un sapiente uso delle luci, ad un fraseggio dei movimenti essenziale e molto soffice ed in linea diretta con la musica composta appositamente da Johan Hoogewijs. E se l'impatto iniziale di questo lavoro è suggestivo - grazie anche alla bella presenza scenica del Blumenthal - ha tuttavia avuto un momento di ridondanza verso il finale per poi riprendersi in chiusura con un haiku molto pulito, disegnato su traiettorie lineari poste sulle superfici del palco.
La parola « libertà » torna ancora nei discorsi dell'artista d'origine americana quando ha amabilmente incontrato il pubblico in una chiacchierata pomeridiana, e nello specifico quando ha descritto le proprie rielaborazioni del mito di Ulisse. Su delle indicazioni proposte dalla rassegna roveretana che vuole riflettere sul rapporto danza e letteratura, il coreografo di stanza in Belgio allestirà domani sera la nuova coproduzione dal titolo "Les Reflets d'Ulysse" ed eseguita dalla compagnia Hybrid. Per questo pezzo, che andrà in scena all'Auditorium del Mart alle ore 21, si riflette sulla figura dell'eroe dalle molte sfaccetature che ha ispirato tantissimi autori.
E sempre nell'ambito della manifestazione è stata vista, sabato, la creazione di Laura Corradi « Il corpo ». Giocata su un'estenuante ripetitività di movimenti, disposti su dinamiche di coppie di generi diversi, ha mostrato molti vocaboli cari alla coreografa veronese, dalla carriera ormai ventennale. La materia del corpo, richiamata dal titolo, è entrata nel vivo della piéce con l'uso delle lampadine che illuminano le anatomie della fisicità umana. È un'idea teatrale non nuova e qui è stata posta in mezzo ad altri luoghi comuni della danza contemporanea: come l'abitudine di togliersi e mettersi le scarpe con i tacchi e altri touch di coppia interpretati dal gruppo Ersiliadanza.
Il festival prosegue oggi con i robot danzanti, fino a giovedì sotto la cupola del Polo Museale a Rovereto (martedì e giovedì, ore 21.30 - mercoledì, ore 22.30). Alle ore 18, incontro su « Danzare con i robot, tra arte e meccanicità » con i canadesi Louis-Philippe Demers e Bill Vorn, e il collaboratore del Museo Civico di Rovereto Paolo Fiorini.
</TEXT>
</DOC>
