<DOC ID="adige20040907_id405427" DATE="20040907">
<TEXT>


L'incontro con il coreografo

Di ALEX FRANCHINI


ROVERETO - « Ho iniziato a ballare a 25 anni ». Quando cioè la maggior parte dei professionisti si sta già dedicando a raccogliere i risultati di lunghi anni di preparazione. Questo è Bud Blumenthal, senza dubbio uno dei più interessanti coreografi dell'ultima generazione, ospite con tre lavori ad "Oriente Occidente".
Blumenthal è stato anche protagonista dell'incontro presso la Caffetteria del Mart dove quest'anno gli organizzatori presentano alcuni personaggi di spicco al pubblico del festival. A "raccontarlo" c'era Domenico Rigotti, giornalista e critico di danza.
« Frèdèric Flamand era a New York per cercare ballerini che portassero tecniche nuove alla sua compagnia ». Dall'incontro con questo altro grande coreografo ha preso il via la fulminante carriera di Blumenthal. L'americano si è ora pressoché stabilito in Belgio dove evidentemente l'ambiente deve essere particolarmente favorevole alla danza creativa. Non dimentichiamo che uno dei miti della contemporanea è il balletto del « XX siecle » di Béjart. Blumenthal si è lasciato tentare, come molti artisti, dall'universale mito di Ulisse attraverso le sue rappresentazioni nell'« Odissea » omerica e nel capolavoro di James Joyce. La sua sintesi ha originato « Les Sentiers d'Ulysse » e, quest'anno, « Les Reflets d'Ulysse ». Ambedue tappe della costruzione fisica della visione di un uomo libero ed in costante cambiamento.
 « La danza dovrebbe essere semplice e pura, come una esperienza poetica ». Da questa idea, ha spiegato il coreografo, sono nati i suoi "24 Haïkus": poesie mai scritte, se non attraverso i gesti essenziali del corpo in movimento sulla scena.
</TEXT>
</DOC>
