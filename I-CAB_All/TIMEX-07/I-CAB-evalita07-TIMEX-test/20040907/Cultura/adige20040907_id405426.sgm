<DOC ID="adige20040907_id405426" DATE="20040907">
<TEXT>


La « melancholia » dei bambini russi e ceceni




Una coincidenza tragica alla mostra del cinema di Venezia. Nella sezione orizzonti si vedrà oggi « I tre stati della Melancholia », un film sui traumi infantili nello scenario della guerra in Cecenia. Le conseguenze psicologiche del conflitto in una famiglia composta ormai da 63 orfani di genitori uccisi dai russi a Grozny sono raccontate dalla finlandese Pirjo Honkasalo per questa produzione che ha avuto finanziamenti finlandesi, svedesi, danesi e dei fondi Media dell'Unione Europea. I personaggi principali del film sono bambini, una generazione cresciuta nell'odio che, somatizzato, provoca improvvisi eccessi d'ira e un profondo senso di melanconia. Il film fa vedere dei bambini russi a Kronstardt, un'isola di fronte a San Pietroburgo. Qui, per volontà di Putin, ricevono un addestramento per bambini-soldati. Il nemico immaginato è il ceceno, la cui definitiva sconfitta trasformerà il soldato in eroe della patria. Il film mostra anche dei bambini ceceni, aiutatati da una donna, Hadizhat Gataeva che li ha portati via dalle rovine di Grozny e ora vivono in un campo profughi dell'Inguscezia. Per loro il nemico è il russo, la loro serenità neppure apparente, il loro silenzio dice molto di più dei traumi che hanno vissuto. Le riprese del film sono state particolarmente difficili. « Il velo del silenzio sulla guerra in Cecenia - dice la regista Pirjo Honkasalo - resta infrangibile ». Durante i sopralluoghi, in Inguscezia c'erano molti rappresentanti di Amnesty International e altre organizzazioni in favore dei diritti umani che da lì osservavano gli avvenimenti della vicina Cecenia. Nel giro di un anno le cose si sono talmente inasprite che ai rappresentanti di queste associazioni è stato intimato di lasciare il Paese. Come si sia riusciti a girare il documentario « deve rimanere segreto per non mettere a repentaglio la sicurezza di nessuno. Le riprese sono finite nell'autunno 2003 quando la guerra cecena si era estesa anche in Inguscezia e non era più sicuro per nessuno apparire nel film ».
</TEXT>
</DOC>
