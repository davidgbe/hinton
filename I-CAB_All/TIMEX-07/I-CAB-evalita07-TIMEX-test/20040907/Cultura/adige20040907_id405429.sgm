<DOC ID="adige20040907_id405429" DATE="20040907">
<TEXT>
Al museo di scienze di trento

Fra scienza ed arte




TRENTO - « Robot: arte, scienza e futuro » è un progetto ideato dal Museo Tridentino di Scienze Naturali e che si preannuncia come una « prova generale » di un più vasto « festival della scienza » che dal prossimo anno potrebbe interessare il Trentino.
Si inizia con due serie di eventi denominati « Arte e robot » e « La scuola dei robot ». Grazie e forme diverse e meno consuete di comunicazione scientifica - quali spettacoli, conferenze, momenti di incontro informale e laboratori didattici - il progetto presenta i robot e la robotica da differenti angolazioni.
Nella prima serie di appuntamenti, nata anche grazie alla collaborazione con Oriente Occidente e che avrà luogo da giovedì 9 al 12 settembre, Louis-Philippe Demers e Bill Vorn con i loro robot danzanti fungeranno da ponte culturale tra l'appuntamento roveretano e l'iniziativa scientifica trentina. Propongono infatti il 9, 10, 11 e 12 settembre a Trento, nel cortile del Museo Tridentino di Scienze Naturali (orario 9-12,30 e 14,30 - 18) « Huis Clos, la foresta meccanica » e « Ropebot », automa scalatore che « arrampica ».
Giovedì 9 settembre alle 18,30 al bar Pasi il primo appuntamento del « caffé scientifico »: incontro con Giovanni Mongini, autore e critico della fantascienza, su « Robot: viaggio nella fantascienza ». Alle 20,45 al Museo, il cineforum con « Metropolis », di Fritz Lang.
Venerdì 10 settembre, alle 18, al Museo, la conferenza di Giuseppe O. Longo, scienziato e scrittore (Università di Trieste) su « I robot e le arti: nuove tecnologie tra scienza e umanesimo ». La sera, il cineforum con il documentario « Neuricam: robot al servizio dell'uomo » e « Robocup: gli atleti robot ».
Sabato 11 settembre, alle 17 al Museo, « Derrier le procès: i robot incontrano il pubblico », spettacolo di arte e scienza dell'artista canadese Louis-Philippe Demers - Ingresso a pagamento. Alle 18,30 al Bar Pasi di Trento, « Café scientifico » su « Nuove tecnologie tra scienza e fede » con Maurizio Dapor, giornalista scientifico (ITC-irst) e don Paul Renner, filosofo e teologo.
Domenica 12 settembre, al Museo, ore 15 - 16 e 17 « Robotic »: la compagnia "Le Nuvole" in una mise en scéne teatrale fra suggestioni futuristiche e confronto scientifico.
</TEXT>
</DOC>
