<DOC ID="adige20040907_id405433" DATE="20040907">
<TEXT>


Caucaso, unica salvezza l'Onu

Da Levico, Giovanni Bensi analizza le radici del conflitto « Un groviglio di etnie, da soli non ne verranno fuori mai »
di ALBERTO PICCIONI


In Caucaso è probabile una nuova Yugoslavia e l'unica soluzione, a questo punto, è l'intervento dell'Onu. Esistono delle complesse ragioni per la crisi del Caucaso, ma la strage nella scuola di Beslan è una questione patologica, da mettere in mano a degli psichiatri, inspiegabile dal punto di vista politico, razionale e umano. Questa l'autorevole opinione di Giovanni Bensi, probabilmente il maggiore esperto italiano di cultura caucasica, politologo e giornalista, per diversi anni a Radio Free Europe di Praga, nella redazione di lingua russa. Dal 2002 vive in Trentino per una « pensione » in fervida attività, proseguendo le sue analisi da giornalista e scrittore. Nato a Piacenza nel 1938, fu uno dei pochi italiani all'università di Mosca durante la guerra fredda. Studiò nella capitale sovietica in seguito all'accordo culturale firmato dal presidente Gronchi nel 1960. Nel 1989 quando ancora il terrorismo islamico era una fantasia scrisse « Allah contro Gorbaciov », libro profetico guardando agli sviluppi successivi.
Nella sua casa di Levico, piena di icone russe e d'una infinità di testi in cirillico, in questi giorni sta finendo di scrivere « Il Caucaso: popoli, lingue, culture, religioni e petrolio tra il mar Nero e il Caspio » (titolo provvisorio). Ci permette di addentrarci nella complessità della situazione del Caucaso.
Le etnie e la religione.
« Sono tante le etnie accanto ai Ceceni in Caucaso: tutte mussulmane, di ceppo turco o caucasico tranne una: gli Ossiti, indoeuropei ed ortodossi. In realtà questa zona non ha mai avuto una cristianizzazione vera e propria. Qualche missionario, ma nulla di più. Quando nel 1500 arrivò l'islam trovò un terreno pagano », spiega Bensi.
Ma in Caucaso non ci furono mai dei mussulmani molto ferventi, al punto che durante la dominazione sovietica dimenticarono totalmente il « culto di Allah ». Difficile comunque parlare di popolazioni caucasiche in blocco, bisognerebbe fare delle lunghe distinzioni tra Kabardini -Balkari, Cirassici e Karacia. « Tra Dagestan e Arzebaijan ci sono almeno 15 etnie diverse: alcune direttamente discendenti degli Avari del primo medioevo ».
La cultura.
« Ceceni non è il vero nome di quel popolo, glielo hanno appiccicato i Russi: loro si chiamano "nokhci, uomini. L'epica è quasi l'unica forma letteraria: non esiste poesia d'amore tra i nokhci. Si cantano le gesta degli eroi in guerra, si esalta il coraggio e la vittoria. Nella lingua parlata è emblematica una forma particolare del noi inclusivo (noi con voi) e noi esclusivo (noi senza di voi). Impossibile da tradurre per un russo o un europeo che tenta di dialogare con loro.
Ma esiste una "caucasicità" trasversale, che parte dalla zona tra i due mari e arriva fino in Sardegna, passando dall'Albania. E' un codice d'onore dove la debolezza non è ammessa e ogni torto va vendicato ».
Una storia di rivalità
Tra queste popolazioni e i Russi c'è sempre stata una più o meno forte rivalità. Ma agli inizi del 1800 la situazione degenerò in guerra allorché la Russia tentò di espandersi verso l'oceano Indiano. I caucasici resistettero per diversi anni: dal 1820 al 1859. Nel 1830 un imam islamico, Shamil, proclamò un imanato: uno stato islamico che oppose una resistenza unica ai Russi prima di capitolare. Ad essere meno ostili nei confronti dei dominatori furono alcuni caucasici del nord, tra cui, appunto, gli Ossiti. « Qui è l'origine remota della rivalità tra Ceceni e Ossiti: oltre alla differenza di religione gli abitanti della Ossetia del Nord hanno favorito la dominazione russa - sottolinea Bensi - una colpa imperdonabile, che gli Ossiti si trascinano fino ad oggi ».
Ma la vera tragedia dei popoli del Caucaso fu la Russia stalinista. « Nel '17, approfittando della confusione della rivoluzione Russa, i popoli del Caucaso tentarono la strada dell'indipendenza: la Russia represse aspramente ». Tutti i territori vennero riconquistati con la forza. Durante la seconda guerra mondiale, quando Hitler fece irruzione in Russia, i Ceceni sperarono nella fine del regime stalinista e appoggiarono l'irruzione dei nazisti. Questo fu uno dei motivi per cui Stalin fu spietato.
La deportazione del '44.
« Stalin, da buon georgiano, aveva un astio particolare per quelli che dal suo punto di vista erano solo dei rozzi montanari - racconta Bensi - la deportazione in Siberia fu organizzata a partire dal 1944. Per il trasporto usarono carri merci dove finivano uomini donne e bambini, molti morirono già durante il viaggio ». In totale le vittime furono 1.600.000 di cui almeno 600.000 ceceni. I sopravvissuti poterono tornare in patria solo dopo il 20° congresso del partito comunista, dove Nikita Chruschev nel 1956 denunciò le colpe di Stalin.
« Quasi tutti gli attuali dirigenti ceceni sono nati durante la deportazione: questo può spiegare la rabbia che si vive in cecenia. Nel 1993, dopo la caduta del muro di Berlino, l'unico generale di origine cecena riuscito ad entrare nell'esercito russo, proclamò l'indipendenza. Di lì a poco, dicembre 1994, scoppiò la guerra. Il resto è cronaca dei giorni nostri, un'escalation di violenza ».
Nel 1996 finì la prima guerra cecena con una indipendenza a metà e una promessa russa di rivedere i termini dell'autonomia. « Mai successo. Qui è nato il terrorismo ceceno, quello che ha fatto saltare in aria i condomini a Volgodonsk. Come risposta Putin dichiarò la guerra che continua fino ad oggi »
Ma c'è un particolare ancora che non si spiega se non guardando indietro: perché proprio la scuola di Beslan?
« Non è assolutamente casuale. C'è chi dice che i terroristi l'abbiano scelta perché hanno trovato dei funzionari da corrompere. Ma si trova in Ossezia, appunto e in una zona contesa dopo la fine dello stalinismo e delle deportazioni. Beslan è sorta durante la guerra caucasica dell'800, abitata dagli Osseti. Durante le deportazioni ci furono trasportati i Ceceni, ed ora l'Ingushezia cecena rivendica tutta la regione di Prigorodnj, dove è appunto il teatro della strage ».
Nascita del terrorismo islamico.
I tasselli storici compongono una immagine non molto dissimile dalla Palestina attuale: territori contesi, religioni ed etnie diverse, impossibilità di dialogare. Ma l'humus letale, per far nascere il terrorismo, dov'era?
« Ad un certo punto i Ceceni si sono ricordati di essere mussulmani. Già durante l'era di Gorbaciov presero contatti con gli integralisti islamici in Afghanistan, con i talebani. Ma l'islam ceceno è profondamente strumentale. Emblematica fu la dichiarazione del presidente ceceno Dudajev: "io sono mussulmano, ma non ho ancora capito la differenza tra sunniti e sciiti" ».
Incapacità della Russia di gestire la situazione: gli interessi economici in gioco?
« La soluzione non verrà di certo dalla Russia di Valdimir Putin che non dialoga più neanche con i ceceni moderati e ha promesso ancora più durezza in futuro ».
Oltre alle considerazioni storiche c'è da guardare all'economia: in Cecenia c'è il petrolio russo.
« Tutte le proposte di oleodotti passano attraverso zone di crisi, ad alto rischio. Ecco la necessità di normalizzare il Caucaso da parte dell'ex Unione Sovietica. Ma c'è anche da dire che gli Americani stanno costruendo un oleodotto che passa dalla Georgia, evidentemente contro gli interessi della Russia ».
Proverbio persiano.
« C'è un antico proverbio persiano che dice: "quando lo scià impazzisce, marcia sul Caucaso". E'impossibile che la Russia organizzi dei tavoli per la trattativa. Solo l'internazionalizzazione del conflitto può porre fine alla violenza: l'Onu - purtroppo non c'è di meglio per ora - può evitare altre stragi ».
</TEXT>
</DOC>
