<DOC ID="adige20040907_id405453" DATE="20040907">
<TEXT>
Convenzione per la ricerca

Artigiani ed Itc, accordo di svolta




TRENTO - È una firma praticamente storica quella che i presidenti Flavio Tosi e Gianni Bonvicini apporranno, questa mattina alle 11, in calce alla « convenzione quadro per la ricerca scientifica e tecnologica » tra Artigiani e Itc-Irst.
Storico perché, in passato, il sindacato di via Brennero non è mai stato tenero nei confronti non soltanto dell'istituto ma, più in generale, del sistema formativo, accademico in particolare.
Le ultime « esternazioni » di Tosi risalgono alla visita al Politecnico innovazione di Milano e, soprattutto, alla Conferenza programmatica di Riva del Garda. In entrambi i casi aveva chiesto maggiore collaborazione anche con le piccole imprese. Sollecitazioni che avevano, in parte, trovato sponde importanti nella giunta provinciale e che erano poi culminate in un incontro ufficiale di una delegazione di via Brennero alla sede dell'Itc.
Il protocollo di oggi, dunque, suggella il « nuovo corso » delle relazioni tra artigianato e mondo della ricerca. In realtà, è un'intesa che arriva al termine di un percorso di « avvicinamento » durante il quale sono già state avviate forme di cooperazione soprattutto attraverso il Ceii (Centro Europeo di Impresa e Innovazione) ed il Conit, il consorzio del terziario di sviluppo.
Nel protocollo vengono indicate ipotesi di lavoro comune e vengono delineate le possibili aree di intervento. L'obiettivo è quello di "sviluppare iniziative di comune interesse ed a favorire concretamente la collaborazione tra ITC-Irst e le aziende aderenti all'Associazione".
Alla firma saranno presenti anche il direttore dell'Associazione Gianni Benedetti, Mario Zen (direttore Itc-Irst) e Mario Tonini (direttore servizi Itc).
</TEXT>
</DOC>
