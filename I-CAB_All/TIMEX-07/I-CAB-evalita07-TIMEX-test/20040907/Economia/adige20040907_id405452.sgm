<DOC ID="adige20040907_id405452" DATE="20040907">
<TEXT>
Credito
Dopo il botta e risposta con Durnwalder sulla «colonizzazione» del trentino

Le amnesie di Grisenti

Attacco al mercato dietro il caso Volksbank


TRENTO - Il periodo post-ferragostano aiuta a non prendere la polemica troppo sul serio. Perché se i protagonisti fanno sul serio, anzi, se uno di loro fa sul serio, allora c'è da preoccuparsi. L'inedito botta e risposta sul mercato del credito tra l'assessore alle opere pubbliche, Silvano Grisenti, e il Landeshauptmann Luis Durnwalder, ultima puntata della non altrettanto inedita contrapposizione fra Trento e Bolzano, riesce in ogni caso di difficile comprensione. O, per meglio dire, riesce difficile comprendere il senso dell'uscita del potente assessore margheritino. Il quale, evidentemente considerando l'apertura di una filiale di un istituto, la Volksbank - ottima banca ma non esattamente un colosso del credito in grado di colonizzare terre e mercati - come un affronto intollerabile e un pericolo mortale, ha dimenticato un paio di cosette.
La prima è che, tra i molti poteri della Provincia e dei suoi assessori, non c'è quello di impedire a un'impresa di fare il proprio mestiere, e di farlo in Trentino, se crede di poterlo fare con profitto. Che abbia la propria sede a Bolzano o a Shanghai, non fa differenza. L'ingerenza di un politico e di un amministratore in faccende di mercato è, quella sì, intollerabile. A meno che la condanna del conflitto di interessi valga solo per alcuni e non per altri.
La seconda cosa che ha dimenticato Grisenti è che oggi è comunque un po' tardi per scendere in campo. « Non siamo terra di conquista », ha tuonato. Francamente, nessuno se ne era accorto. E nessuno, probabilmente, ci crederà, dopo che, una dopo l'altra, le più grandi banche trentine sono cadute sotto il controllo di grandi gruppi nazionali. La guerra contro la conquista si doveva fare, eventualmente, qualche anno fa, quando però le ricche plusvalenze incassate da chi vendeva le quote di controllo delle nostre banche rendevano meno pauroso il babau della colonizzazione. Inutile, adesso, prendersela con chi a quelle tentazioni ha saputo resistere. A cominciare dalla Sparkasse, che proprio a Trento aprirà a breve una testa di ponte e che sta già preoccupando, più che i palazzi della politica, i direttori degli istituti concorrenti. Che cosa farà, Grisenti, quando Sparkasse aprirà la sua sede trentina?
La terza cosa che l'assessore ha dimenticato, è che i giudici ultimi della sfida del credito saranno i consumatori, che potranno decidere di trasferire il proprio conto da una rurale a una popolare altoatesina e viceversa, magari spuntando condizioni migliori. Non è un meccanismo nuovissimo, si chiama libera concorrenza.
R.M.
</TEXT>
</DOC>
