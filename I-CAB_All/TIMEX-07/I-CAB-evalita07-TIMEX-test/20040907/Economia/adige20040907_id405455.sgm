<DOC ID="adige20040907_id405455" DATE="20040907">
<TEXT>
INSIDER

DORIGATTI OUT




Bruno Dorigatti, ex segretario provinciale della Cgil, non diventerà coordinatore regionale del sindacato, ruolo che era stato ipotizzato per valorizzare l'esperienza di uno dei sindacalisti di razza della provincia.
A quanto pare, il niet arrivato dagli ambienti bolzanini, restii ad avere una persona non bilingue in un ruolo così delicato, ha fatto saltare l'operazione.
Ora, per Dorigatti si apre la strada della permanenza, fino al prossimo congresso della Cgil, tra due anni, all'interno dell'organizzazione, per la quale ha preso in mano, recentemente, i compiti relativi alla celebrazione del centenario della Confederazione.
A Trento, come in tutta Italia, tra due anni sarà festeggiato il secolo del sindacato più antico e maggiormente rappresentativo in Italia, con i suoi oltre cinque milioni e mezzo d'iscritti, tra lavoratori, pensionati e giovani che entrano nel mondo del lavoro.
Le iniziative sul tavolo per festeggiare la Cgil a Trento riguardano una mostra, un convegno e un filmato che dovrebbero nascere dalla collaborazione con il Museo storico di Trento.
In attesa di arrivare al 2006, Dorigatti, assieme agli altri segretari regionali non rieletti, dovrebbe uscire dal direttivo nazionale per far posto ai nuovi leader.
</TEXT>
</DOC>
