<DOC ID="adige20040907_id405451" DATE="20040907">
<TEXT>
Ieri il cda ha dato il via libera alla proposta di Dellasega

Federazione, parte il rinnovamento Entro pochi mesi il piano strategico




TRENTO - Il consiglio di amministrazione della Federazione ha dato il via ieri ad un progetto di miglioramento del ruolo della Federazione trentina delle cooperative. Si tratta di un percorso che coinvolgerà in maniera partecipata nei prossimi mesi diversi portatori di interesse, interni ed esterni al movimento, e che sfocerà nella definizione del piano strategico.
Il progetto, presentato ieri dal direttore generale, Carlo Dellasega, passerà per una operazione ascolto, per così dire, di coloro che, come il consiglio di amministrazione stesso, il comitato e i consorzi di secondo grado, hanno a che fare direttamente con via Segantini.
La necessità di rendere più efficiente e razionale la struttura della Federazione è uno degli obiettivi che si è dato Dellasega non appena nominato ufficialmente direttore.
Nel giro di qualche mese, dunque, dovrebbe prendere corpo quel piano strategico che dovrà definire prima di tutto gli obiettivi che la Federazione intende centrare nei confronti delle cooperative socie che, allo stesso tempo, sono anche clienti.
Proprio su questo doppio ruolo di aderenti ad una organizzazione che deve fare sindacato e di clienti che si servono dei servizi di via Segantini, si giocherà la redazione del piano strategico e quindi della futuribile riorganizzazione del sindacato di impresa guidato da Diego Schelfi.
In base a ciò che era stato più volte ribadito dal direttore e dallo stesso presidente, le necessità di cambiare, a cascata, « le procedure ed i metodi, non certo gli uomini » della Federazione. Una modifica che sia Schelfi sia Dellasega vogliono che sia condivisa il più possibile, al fine di dare una marcia diversa all'organizzazione. A partire dalla comunicazione, interna ed esterna, per continuare con la capacità di fornire servizi all'altezza degli associati. Basta pensare a quante cooperative, soprattutto di piccole dimensioni, necessitano della consulenza della Federazione ora che devono transitare verso le nuove norme definite dalla riforma Vietti.
</TEXT>
</DOC>
