<DOC ID="adige20040907_id405450" DATE="20040907">
<TEXT>
Il rapporto
Recuperati contributi per quasi 130.000 euro. Le pulizie pecora nera

Lavoro nero in un'azienda ogni sei

I risultati della Vigilanza Irregolari 208 dipendenti


TRENTO - In una azienda ogni sei su quelle controllate dagli Organi di vigilanza del Servizio lavoro della Provincia è stato accertato il ricorso al « lavoro nero ». Su 542 aziende di cui si hanno i dati definitivi (mentre per altre 38 si è in fase di verifica), in 96 (il 17,7% quindi) è stato riscontrato il pagamento fuori regola di una parte o di tutto il salario. Il secondo caso è comqunque marginale: il nero totale, cioè, riguarda solamente otto posizioni, pari al 4,1% dei 208 rapporti di lavoro con pagamenti non in regola (l'11% dei dipendenti controllati). Le irregolarità parziali risultano in 121 casi, il 58% circa delle posizioni lavorative contestate.
È questo, in estrema sintesi, il bilancio dell'attività di vigilanza programmata in materia di lavoro che vede coinvolti, assieme al Servizio lavoro, anche Inps, Inail, Unità operativa per la prevezione e la sicurezza negli ambienti di lavoro dell'Azienda per i servizi sanitari, e i tre sindacati maggiori, Cgil, Cisl e Uil.
Nel 2003 sono stati controllati sei settori: si tratta di alberghi e pubblici esercizi (con prevalenza dei primi); commercio al dettaglio, aziende artigiane delle confezioni, imprese di costruzioni (con cantieri soprattutto sull'asta dell'Adige); le pulizie; i trasporti via strada e a fune (soprattutto aziende artigiane di trasporto conto terzi e autonoleggi).
In tutto, come detto, sono state controllate 580 aziende (pari al 3% circa delle imprese dei sei settori iscritte alla Camera di commercio), ma solo di 542 imprese è possibile fornire attualmente dati definitivi.
Le verifica ha messo in evidenza che oltre la metà delle imprese è risultata in regola (il 54,2%), mentre il rimanente 45,8% (quasi dieci punti in più di quanto registrato l'anno precedente) ha evidenziato violazioni di vario genere.
Oltre al nero registrato nel 17,7% dei casi, in 152 aziende pari al 28% di quelle visitate, sono state rilevate delle irregolarità minori.
Per quanto riguarda le persone controllate, nel 2003 è toccato a 381 titolari o soci, 37 collaboratori familiari, 1.846 lavoratori subordinati (di cui 64 posizioni riferite a minori), 26 lavoratori autonomi-parasubordinati.
Sui dipendenti con un rapporto subordinato, il 28% circa è risultato irregolare, con il 20,8% (385) dovuto a lavoratori comunitari ed il 7,2% (134) ad extracomunitari.
Rispetto al lavoro nero, totale o parziale i 208 rapporti contestati sono serviti per recuperare 4.651 giornate non denunciate per un totale di contributi pari a 128.455 euro.
Se si scompone il dato sul nero, si vede che il 23% è dovuto a lavoratori residenti in provincia (48 rapporti in tutto), il 35% riguarda persone residenti fuori provincia (73 casi), mentre il 42% circa è riferito ad extracomunitari (87 casi).
Rispetto ai settori, quello in cui si è riscontrato il tasso maggiore di aziende irregolari (esito definitivo) è relativo alle pulizie (pari al 60%), seguito dagli alberghi e pubblici esercizi (31,2%), le confezioni (18% circa), le costruzioni (14% circa), i trasporti (12,5%), il commercio al dettaglio (4,5%).
Diverse le percentuali dei lavoratori in nero rispetto a quelli controllati: negli alberghi e pubblici esercizi sono al 14% circa, all'1,5% nel commercio al dettaglio, 1,8% nelle confezioni, il 13% nelle costruzioni come nelle pulizie, quasi il 3% nei trasporti.
</TEXT>
</DOC>
