<DOC ID="adige20040908_id405677" DATE="20040908">
<TEXT>


Dopo il dolore, esplode la rabbia

Assaltato un villaggio di frontiera dell'Inguscezia
di BEATRICE OTTAVIANO


MOSCA - Beslan ha vissuto un nuovo giorno di lacrime e funerali, di ricerche affannose dei propri cari, di frenetico lavoro dei medici negli ospedali e dei patologi negli obitori. Ma sempre più forte sotto il dolore cova la brace della vendetta, mentre la Russia intera si raccoglie attorno alle vittime nel secondo giorno di lutto nazionale. I bilanci ufficiali non si discostano dalla cifra di 394 morti, in maggioranza bambini, ma accanto ai 107 corpi ancora in attesa di venire identificati vi sono numerosi frammenti di ciò che un tempo erano persone, e che potranno avere un nome solo dopo l'esame del Dna. In tutto, il computo di 400 vittime fatto da alcune fonti ufficiose sembra più vicino alla realtà. Alcuni di quei frammenti daranno la temuta risposta ai familiari dei quasi 200 ostaggi, per lo più bambini, dei quali non si sa ancora nulla.
Una distesa
dri croci
La polizia di Beslan ha iniziato a raccogliere i loro nomi e le loro fotografie, nella speranza sempre più fragile che qualcuno possa essere stato « dimenticato » in qualche ospedale o chissà dove. Il grande campo un tempo deserto a ridosso del cimitero comunale di Beslan si è riempito di una distesa di croci. E la martoriata cittadina ha visto triplicata la sua esigua popolazione dall'arrivo di migliaia di parenti accorsi a dare sostegno morale: quelle ossete sono famiglie numerose.
Sul fronte delle indagini, resta centrale la testimonianza dell'unico terrorista catturato vivo dalla polizia, il ceceno Nur Pasha Kulayev: avrebbe confermato la presenza di stranieri nel commando, gente del sud della penisola arabica, forse dello Yemen o del Sudan. Avrebbe anche rivelato che il capo del commando, da tutti chiamato il « colonnello », non aveva intenzione di uscire vivo dalla scuola numero uno di Beslan. Il massacro, si evince da quella testimonianza, rientrava nei piani. Kulayev ha poi affermato che il « colonnello » aveva liquidato a modo suo i dissensi emersi fra alcuni terroristi sull'opportunità di prendere in ostaggio i bambini: aveva sparato a un suo uomo e aveva fatto saltare in aria, premendo il detonatore, le cinture esplosive di due « vedove nere », le donne kamikaze cecene.
L'ira per la strage di Beslan sta intanto prendendo pieghe pericolose in Ossezia: l'asserita presenza di terroristi ingusci nel gruppo di Beslan ha scatenato un tentativo di pogrom contro un villaggio di frontiera. Un migliaio di osseti infuriati è stato fermato « per miracolo », come ha detto un agente alla radio Eco di Mosca, dalla polizia.
Putin: « Non tratto
con gli assassini »
La situazione potrebbe diventare esplosiva. Ossezia e Inguscezia furono protagoniste negli anni '90 di un sanguinoso conflitto interetnico. La collera comincia a rivolgersi anche contro le autorità locali: circa 300 persone hanno manifestato a Beslan per chiedere le dimissioni del presidente osseto Aleksandr Dzasokov.
Intanto a Mosca, Vladimir Putin vive il momento forse più difficile del suo mandato di presidente russo: ha seccamente ribadito di non voler trattare con « gli assassini di bambini », ma la strage ha ridato voce a quanti lo criticavano. Parla dal carcere dove sconta una pena per reati fiscali anche il suo più fiero avversario, il magnate del petrolio Mikhail Khodorkovsky, che oppone alla ricetta del pugno duro una « fermezza unita alla comprensione e alla solidarietà, perchè la rabbia non può vincere l'odio, sono sentimenti che si alimentano a vicenda ».
Putin, che ha annullato un viaggio in Germania e in serata è andato in una anonima chiesetta di Mosca, la Santa Trinità, a pregare e accendere candele per le vittime, ha incassato la solidarietà degli oltre 130 mila moscoviti che oggi hanno manifestato contro il terrorismo. Anche fra loro cresce la rabbia, ma diretta contro gli estremisti ceceni: molti cartelli chiedevano il ripristino della pena di morte. Stando al quotidiano Izvestia infine - ma la notizia non trova ovviamente conferme, tranne quelle della televisione cecena - reparti speciali erano andati nei giorni del sequestro a casa di presunti componenti ceceni del commando, obbligando i familiari a registrare appelli per la fine incruenta della vicenda. Appelli rimasti inascoltati, che avrebbero spinto i federali a una azione 'israelianà: distruggere a cannonate le case dei sospetti.
</TEXT>
</DOC>
