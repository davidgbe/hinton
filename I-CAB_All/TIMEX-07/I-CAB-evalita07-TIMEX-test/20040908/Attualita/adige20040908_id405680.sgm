<DOC ID="adige20040908_id405680" DATE="20040908">
<TEXT>


in Breve




Giappone: tifone semina distruzione
TOKYO - Giornata da tregenda ieri in Giappone colpito dal tifone Songda che ha spazzato le regioni sud-occcidentali del Paese con venti di oltre 200 chilometri orari, seminando morte e distruzione sulla terraferma e in mare, e travolgendo tesori sacri per l'arte e la coscienza storica del mondo intero. I primi bilanci parlano di 6 morti, 25 dispersi e 442 feriti nell'isola di Kyushu. Marosi alti fino a dieci metri di altezza e l'alta marea, autocarri sollevati come fuscelli e rovesciati su strade e autostrade. A Hiroshima la furia di venti non ha risparmiato nemmeno uno dei due alberi di paulonia sopravvissuti al bombardamento atomico di Hiroshima nel 1945 e da allora conservati come preziosa testimonianza a fianco del Museo commemorativo.

Terremoto in Argentina
BUENOS AIRES - Una scossa di terremoto di magnitudo 6,5 sulla scala Richter ha colpito ieri una vastissima regione centrale dell'Argentina, causando il decesso di un'anziana, qualche bambino ferito, panico generalizzato e moderati danni materiali. La scossa, avvertita alle 8,53 (le 13,53 italiane), ha avuto come epicentro la Sierra di Ambato, una zona collinare al confine fra le province di Catamarca e La Rioja. Il movimento sismico è stato avvertito anche a Buenos Aires, area raramente interessata da questo genere di fenomeni. Gli edifici più alti della capitale hanno oscillato visibilmente, generando paura negli abitanti non abituati ai terremoti. Alcuni edifici sono stati evacuati, fra cui il tribunale.

Il virus dei polli uccide neonato
HANOI - Il virus della cosiddetta influenza dei polli ha ucciso ieri un neonato di 14 mesi in Vietnam. Il bimbo è stato infettato dallo stesso ceppo del virus che l'inverno scorso ha ucciso nel Paese 19 persone. L'Organizzazione mondiale della sanità attende ulteriori informazioni dal Vietnam sul decesso. La situazione deve essere sorvegliata da vicino: sussistono infatti tutti gli elementi per lo scoppio di una pandemia influenzale.
</TEXT>
</DOC>
