<DOC ID="adige20040908_id405676" DATE="20040908">
<TEXT>
Spara alla moglie e poi attende i carabinieri fumando una sigaretta

Lo rimprovera per il fumo, lui la uccide




MONTECALVOLI - Ha sparato alla moglie, uccidendola e poi ha atteso i Carabinieri sulla soglia di casa, fumando una sigaretta. Ha consegnato la pistola e si è fatto arrestare. « Appariva lucido, conscio di quello che aveva fatto » - ha raccontato un militare. Adesso Giovanni Galioto, pensionato di 75 anni, è in carcere con l' accusa di omicidio volontario per avere ammazzato, ieri sera, con quattro colpi di una pistola a tamburo calibro 44, la moglie Maria Stella Minà, sedici anni più giovane, badante e baby sitter. Un rapporto, quello tra i due, entrambi nativi di Palermo, ma da diversi anni in Toscana, da tempo in crisi. Soprattutto da quando l' uomo aveva avuto problemi di salute e i medici gli avevano consigliato di smettere di fumare. Un divieto che la moglie voleva fare rispettare e sul quale l'uomo era invece scettico.
Proprio da qui è partita la scintilla dell' ultimo litigio, quello fatale. I fotogrammi della serata di sangue vissuta nella palazzina di Montecalvoli di Santa Maria a Monte, dove i due coniugi abitavano da soli, sono stati ricostruiti dagli investigatori con dovizia di particolari, anche se per saperne di più bisognerà attendere l' esame autoptico sul corpo della donna e la perizia balistica. Pare certo comunque che i colpi esplosi dalla pistola siano stati quattro, in rapida successione e tutti a segno. Il primo mentre la donna cercava di chiedere aiuto, al telefono. Il secondo quando Maria Minà ha tentato di togliere l' arma dalla mani del marito. Il terzo e il quarto mentre cercava di scappare verso l' uscio di casa. Il proiettile che l' ha condannata a morte è stato quello esploso verso l' inguine, che molto probabilmente ha reciso l' arteria femorale e che l' ha raggiunta appena fuori della porta, con i vicini che, dall' abitazione di fronte, assistevano increduli alla scena.
</TEXT>
</DOC>
