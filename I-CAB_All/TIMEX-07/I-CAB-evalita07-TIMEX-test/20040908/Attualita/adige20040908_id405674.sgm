<DOC ID="adige20040908_id405674" DATE="20040908">
<TEXT>
Palmi: falsi braccianti agricoli percepivano contributi per la loro attività agricola senza lavorare

Truffa all'Inps, decine di arresti

Coinvolti sindacalisti, funzionari di banca e delle Poste


REGGIO CALABRIA - Braccianti agricoli che percepivano regolarmente dall'Inps i contributi per la loro attività in agricoltura, ma che in realtà non sono mai nati; falsi braccianti che incassavano senza lavorare; dipendenti dell'Inps compiacenti disposti a certificare ciò che non era; un impiegato delle Poste che riusciva, con la complicità di qualcuno la cui posizione non è stata ancora definita, a incassare assegni intestati a persone non reali; sindacalisti operanti nei patronati che « aiutavano » i loro assistiti ad incassare contributi senza averne titolo: c'è di tutto nell'inchiesta coordinata dalla Procura della Repubblica di Palmi che ha incanalato gli sforzi investigativi di Guardia di Finanza, polizia e carabinieri in una indagine che è sfociata nell'arresto di 27 persone.
Un'operazione che ha messo fine ad una truffa all'Inps che andava avanti da almeno sei anni, costata all'Istituto oltre 7,5 milioni di euro di contributi percepiti illegalmente, e che ha permesso alla stessa Inps di « risparmiare » altri 5,4 milioni di euro. Oltre agli arrestati, accusati, a vario titolo di associazione per delinquere finalizzata alla commissione dei reati di falso, truffa, peculato e contraffazione, e dei singoli reati senza il vincolo associativo, vi sono oltre 7600 indagati in stato di libertà tra i quali figurano, oltre ai 7.670 falsi braccianti agricoli scoperti, anche altri impiegati delle poste e funzionari di banca.
L'operazione, denominata « Moneta agricola » è giunta al termine di oltre un anno di indagini che hanno visto la piena sinergia tra Guardia di finanza della Compagnia di Gioia Tauro, carabinieri della sezione di Pg presso la Procura e della Compagnia di Palmi, e Polizia postale di Reggio Calabria. I tre corpi si sono divisi equamente il lavoro per non disperdere gli sforzi fatti per combattere un fenomeno, quello delle truffe all'Inps, particolarmente diffuso nella provincia di Reggio Calabria.
La polizia postale ha così seguito il percorso degli assegni sulle disoccupazioni agricole emessi da diversi istituti bancari e negoziabili alle poste, accertando le responsabilità di alcuni impiegati che sarebbero riusciti ad incassare gli assegni destinati a persone inesistenti con la complicità di alcuni funzionari di banca la cui posizione dovrà essere meglio definita.
</TEXT>
</DOC>
