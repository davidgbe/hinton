<DOC ID="adige20040908_id405679" DATE="20040908">
<TEXT>
Il filosofo francese stigmatizza la « sporca guerra » e la politica portata avanti dal « pompiere piromane » Putin nel Caucaso

Glucksmann: « E l'ecatombe di bambini in Cecenia? »




PARIGI - A dispetto della sanguinosa presa di ostaggi a Beslan, Andrè Glucksmann ritorna alla carica con una nuova, appassionata difesa della causa cecena e denuncia la « sporca guerra » in corso in quella zona del Caucaso, guerra che ha gia provocato un'immane ecatombe di bambini. « Probabilmente ne sono morti quarantamila. Senza immagini, senza emozioni », accusa Glucksmann ed è sprezzante nei confronti della « politica della forza » voluta dal « pompiere piromane Putin ».
Il famoso filosofo francese condanna senza mezze misure i terroristi di Beslan (« un'ignobile commando di assassini »), ma fa subito un distinguo: « Si dice che si tratti di un commando ceceno ma è falso, a quanto si sa. Forse ci sono alcuni ceceni ma anche degli ingusci, degli osseti, probabilmente dei russi e degli ucraini, forse degli arabi. Si tratta di un gruppuscolo che si è installato nel disordine creato dal pompiere piromane Putin ».
Glucksmann disegna degli scenari apocalittici: « Quando si è capaci di sparare sui bambini si è capaci di mandare un aereo contro una centrale nucleare e in questo caso la nube non si fermerà alle frontiere della Russia. Ci sono molti caucasici sparpagliati per la grande Russia e in grado di dirottare un aereo ».
Sessantasette anni, feroce critico del comunismo e di tutti gli altri totalitarismi, ex-maoista, il filosofo non ha dubbi: « La politica della forza di Putin è fallita. Bisogna negoziare con gli indipendentisti moderati ceceni che sconfessano le reazioni tipo la presa di ostaggi a Beslan », in modo da stoppare « un cancro generalizzato che si sta estendendo a tutta la Russia ».
A suo avviso « bisogna costringere Putin ad adottare le nostre politiche occidentali nei confronti del terrorismo: quando c'è una presa di ostaggi o un pericolo terroristico, si tenta innanzitutto di salvare gli ostaggi, di isolare i terroristi e non di dar loro il potere di uccidere ».
</TEXT>
</DOC>
