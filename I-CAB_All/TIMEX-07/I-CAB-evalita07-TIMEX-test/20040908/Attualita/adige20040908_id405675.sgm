<DOC ID="adige20040908_id405675" DATE="20040908">
<TEXT>
Era venuta per aiutare la figlia depressa

Ammazza la madre




PERUGIA - Era venuta da pochi giorni da Spoleto a Piedicolle, una frazione del comune di Collazzone (Perugia), per assistere la figlia che da qualche anno aveva addirittura lasciato il lavoro perchè affetta da crisi di depressione. Ieri è stata da lei uccisa a coltellate. Un improvviso raptus - come hanno accertato i carabinieri di Todi - che l'hanno trovata in stato confusionale ed arrestata. La vittima è Sinope Faranfa, di 75 anni, morta all'ospedale di Marsciano dove era stata trasportata in condizioni disperate. La figlia, R.S., di 44 anni, sposata, senza figli, è stata bloccata dai carabinieri mentre usciva di casa, tutta insanguinata, ed in stato confusionale. Ora è rinchiusa nel carcere di Perugia.
Il fatto è avvenuto ieri verso le 11 tra le colline dell'Umbria. R.S. lavorava in banca, ma aveva dovuto lasciare questo impiego per le sempre più gravi crisi depressive delle quali soffriva. Era in cura, le venivano somministrati anche dei farmaci, ma apparentemente senza risultati. L'anziana madre, che vive a Spoleto, nei giorni scorsi era venuta a casa sua, a Piedicolle, per assistere ed aiutare quella figlia che le dava tante preoccupazioni.
</TEXT>
</DOC>
