<DOC ID="adige20040908_id405681" DATE="20040908">
<TEXT>
Dopo la fine della guerra fredda e l'esplosione del terrorismo è indispensabile la costruzione di una civiltà di pace

« E' la quarta guerra mondiale »

Lo dice il card. Martino di « Justitia e Pax » che chiede aiuto all'Onu


ROMA - « Ormai siamo entrati nella quarta guerra mondiale ». E' quanto sostiene il cardinale Renato Raffaele Martino, Presidente del Pontificio Consiglio « Justitia et Pax ».
« Noi parliamo sempre delle due guerre mondiali, la prima e la seconda, e dimentichiamo che c'è stata una terza guerra mondiale, la guerra fredda - spiega il cardinale - Una vera e propria guerra, anche se fuori degli schemi. E questo è un'altra guerra ancora, la quarta guerra mondiale, che ci coinvolge davvero tutti, perchè noi non sappiamo se uscendo da quest'albergo ci succederà qualche cosa. Se non ci succederà niente mentre saliamo su un autobus, o quando andiamo al bar. La guerra si è seduta al fianco di ciascuno di noi ». Il cardinale sottolinea il ruolo che deve avere l'Onu. « Più volte il Papa ha ricordato che lo statuto dell'Onu fornisce tutti i mezzi per affrontare congiuntamente i pericoli che mettono in crisi la stabilità e la sicurezza internazionali. A patto che gli stati lo vogliano. I membri del Consiglio di sicurezza potrebbero riunirsi ad esempio per vedere insieme come affrontare il nuovo terrorismo. Ma io credo che sarebbe necessario andare al di là del perimetro dei membri permanenti e a rotazione del Consiglio di sicurezza. Tutta l'Onu potrebbe affrontare la questione. Perchè non una sessione straordinaria dedicata al terrorismo? ». Martino rifiuta l'idea che sia in atto uno scontro di civiltà: « E' in atto uno scontro all'interno di ogni civiltà, fra chi è sul versante del diritto, del dialogo, della convivenza e della giustizia e chi è integralista, dovunque esso sia, perchè di integralismo non c'è solo quello islamico ».
Infina il cardinale di Napoli, Michele Giordano, chiede che « La scuola sia il terreno in cui cominciare a tessere i fili di una civiltà di pace e di amore », basata sul rispetto della vita umana e la solidarietà tra le persone. Ricordando la « vile e spietata aggressione di Beslan », il cardinale Michele Giordano rivolge questo auspicio agli studenti napoletani, sostiene che « alla violenza delle guerre, del terrorismo, dell'intolleranza va contrapposta, cominciando proprio dai giovani, una cultura di segno opposto ». Inoltre il presidente Cossiga osserva: « Registro con vera gioia la "conversione" del Card. Martino ad una posizione più moderata nei confronto degli Usa e di Israele e più ferma nei confronti dell'estremismo islamico, come cattolico mi vergogno che il vescovo caldeo di Baghdad faccia parte della gerarchia cattolica. I caldei - spiega Cossiga - sono stati sempre fieri sostenitori di Saddam Hussein e ne hanno ricevuto in cambio la protezione. Ora - prosegue Cossiga - vorrebbero apparire quali perseguitati mentre invece sono dei commercianti di alcol e, quindi, esercitano una attività in contrasto con i dettami del Corano ».
</TEXT>
</DOC>
