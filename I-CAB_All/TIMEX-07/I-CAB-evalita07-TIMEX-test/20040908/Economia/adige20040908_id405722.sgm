<DOC ID="adige20040908_id405722" DATE="20040908">
<TEXT>
La vertenza
Ma anche la parte normativa è tutta da definire
Ieri l'assemblea dei lavoratori in vista degli scioperi di venerdì prossimo e del primo ottobre

Banche, nodo salari per il contratto

I sindacati attaccano l'Abi: «Chiusura ingiustificabile»
Di ALESSANDRO GENOVESE


TRENTO - Rinnovo del contratto, ma non solo. Anche recupero del potere d'acquisto delle retribuzioni, rivendicazione di migliori condizioni di lavoro e volontà di rinsaldare il rapporto di fiducia con le imprese e i risparmiatori. Fisac Cigl, Fiba Cisl e Uilca hanno spiegato così, durante un'assemblea tenutasi ieri alla Sala della Cooperazione in via Segantini, la decisione di proclamare due giornate di sciopero nel settore bancario, il 10 settembre e il primo ottobre, dopo la brusca interruzione della difficile trattativa sul rinnovo del contratto nazionale, scaduto a fine 2003. Una decisione dolorosa, che, pur nella consapevolezza « di arrecare disagi con le astensione dal lavoro », è ritenuta dai sindacati necessaria.« La proclamazione dello sciopero - ha precisato Elena Vannucci, segretaria nazionale Fiba Cisl - deriva dalla chiusura totale da parte dell'Abi, che si è dimostrata non disposta a trattare dopo che si era raggiunta una buona piattaforma di accordo. Fermarsi ora è una sciocchezza. Ma l'Abi - ha concluso Vannucci - ha messo in mostra un'intransigenza inspiegabile, e dunque lo sciopero è una decisione obbligata ».
Tra le questioni sul tappeto, la più spinosa sembra essere quella legata alla parte economica del nuovo contratto. I bancari, infatti, chiedono che si tenga conto dell'inflazione reale, mentre l'Abi pretende che si faccia riferimento all'inflazione programmata dal governo. Anche sulla parte normativa, però, le posizioni sembrano distanti. « Ciò che a noi preme - ha spiegato la segretaria generale della Fisac Cgil del Trentino, Rosanna Tranquillini - è fare in modo che il protocollo firmato prima della rottura delle trattative venga riempito di contenuti. Qui non sono in gioco solo gli aumenti salariali, ma l'idea stessa di efficienza e affidabilità ». Giancarlo Mirandola, della Federdirigenti, ha evidenziato come la vendita di buona parte delle banche locali, vicenda tornata di attualità con la polemica Grisenti-Volksbank, abbia portato « ad un impoverimento di tutti in Trentino, non solo dei dipendenti ». Gianni Dorigatti, segretario provinciale della Fabi (2.700 iscritti in provincia di Trento su un totale di 4.000 bancari) che aderirà allo sciopero, spiega che « non si può accettare la posizione dell'Abi che intende lavorare per una netta scissione fra parte economica inconsistente e una parte normativa peraltro mai discussa ».
</TEXT>
</DOC>
