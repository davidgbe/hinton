<DOC ID="adige20040908_id405719" DATE="20040908">
<TEXT>


LA CASSA APPROVA I CONTI DEL SEMESTRE

Sparkasse, fumata nera per il dopo-Amonn


BOLZANO - Fumata nera per la nomina del successore di Erich Amonn alla guida della Sparkasse. Nella riunione del consiglio d'amministrazione della Fondazione che si è tenuta ieri non si è arrivati ad una intesa per cui tutto è rinviato a martedì prossimo quando sarà necessario « tirare le fila del discorso » come ha spiegato il presidente della Fondazione, Gerhard Brandstätter, lui stesso candidato di punta per la successione di Amonn.
Anche perché l'accordo fra le cordate interne all'ala economica della Svp non è di certo in dirittura. Le candidature, infatti, rappresentano le tre frange più rappresentative, quella meranese che punta su Manfred König, quella pusterese che sostiene Walter Ausserhofer, marito della senatrice Helga Thaler, e quella bolzanina dove brilla la candidatura di Peter Gliera, appoggiato da tutta la Stella alpina cittadina.
Sempre ieri, intanto, il Consiglio di amministrazione della cassa ha approvato il bilancio semestrale, che vede crescere la raccolta complessiva a circa 6.322 milioni di euro, mentre quella indiretta fa annotare una crescita pari ad oltre l'11%. Gli impieghi aumentano circa del 13%. Il conto economico consolidato, che ricomprende oltre al settore bancario quello della riscossione ed il comparto di gestione immobiliare, presenta un utile netto semestrale pari a 13,6 milioni di euro.
La gestione commerciale della banca mostra dunque un incremento della raccolta complessiva, passata dai 6.038 milioni di euro di fine giugno 2003 ai 6.322 milioni di euro di fine giugno 2004 (+ 284 milioni di euro). La raccolta indiretta risulta pari a quasi 2.804 milioni di euro (fine giugno 2004), rispetto ai 2.523 milioni di euro di fine semestre 2003 (+11,14%). L'andamento degli impieghi nei primi sei mesi del 2004 è stato sopra la media, ed evidenzia una crescita del 12,73% in confronto al risultato ottenuto nel primo semestre 2003.
</TEXT>
</DOC>
