<DOC ID="adige20040908_id405716" DATE="20040908">
<TEXT>
Credito
Nei primi sei mesi dell'anno incrementi per raccolta, impieghi, risultato operativo e utile

Rurale Trento, semestrale in crescita

E Garbari non esclude una «controffensiva» in Alto Adige
Di RENZO MOSER


TRENTO - La Cassa Rurale di Trento spinge sull'acceleratore nei primi sei mesi dell'anno e chiude la semestrale con tutti gli indici in netta crescita, a partire dall'utile delle attività ordinarie, che segna un balzo di oltre il 12%. I conti del semestre sono stati presentati lunedì sera dal direttore generale dell'Istituto, Vittorio D'Angelantonio, al consiglio di amministrazione, presieduto da Italo Garbari. Quest'ultimo, di fronte alle polemiche scatenate dall'apertura di una filiale della Volksbank a Lavis, non esclude un impegno futuro sulla piazza bolzanina: « Più che di terra di conquista - spiega - stiamo parlando di terre di lavoro: e allora, se il Trentino è tale per gli istituti altoatesini, perché l'Alto Adige non deve esserlo per noi? ».
I conti. Il risultato lordo di gestione, a giugno 2004. ammonta a 3,97 milioni di euro, con un incremento del 3,47% rispetto ai 3,84 milioni dello stesso periodo del 2003. Il risultato operativo sale da 3,176 a 3,355 milioni di euro, con un incremento del 5,66%. Decisamente positivo il dato dell'utile delle attività ordinarie, che si riferisce al lavoro di banca vero e proprio e che passa dai 2,734 milioni registrati nei primi sei mesi dell'anno scorso ai 3,068 milioni del 2004, con un aumento del 12,19%. L'utile di esercizio, al netto di sponsorizzazioni e attività di beneficenza, ammonta a giugno 2004 2,26 milioni, contro i 2,177 del primo semestre 2003 (+3,8%).
Sul fronte dell'attività, la raccolta diretta ha raggiunto i 670,1 milioni di euro (634,2 a giugno 2003), mentre quella indiretta è passata da 536,8 a 559,2 milioni di euro. In totale, la raccolta è ammontata in sei mesi a 1,229 miliardi di euro (1,171 miliardi a giugno 2003). Per quanto riguarda gli impieghi, si sale da 546,3 milioni a 558,3 milioni. Sia la raccolta che gli impieghi, peraltro, hanno registrato a luglio una decisa accelerazione. « Sono risultati che considero, e con me tutto il consiglio, molto positivi - afferma il presidente della Rurale, Garbari - soprattutto se consideriamo le condizioni non certo facili in cui ci troviamo a operare ».
Le dinamiche dei tassi e una concorrenza sempre più esasperata, e destinata ad aumentare ancora nell'immediato futuro, hanno ridotto le condizioni all'osso. « Il bacino a disposizione è sempre lo stesso - conferma Garbari - mentre la concorrenza cresce. Bisogna stare molto attenti, servire al meglio clienti e soci e non abbassare mai la guardia, curando capillarmente la nostra piazza ». In questo senso, è imminente l'apertura di un nuovo sportello all'interporto e anche la decisione sulla nuova sede, ammette il presidente, « è uno degli obiettivi non a lunghissima scadenza, perché lavorando tutti sotto uno stesso tetto, si migliora anche l'efficienza ».
Quanto alle polemiche con Bolzano, innescate dalle dichiarazioni dell'assessore Silvano Grisenti in occasione dell'apertura di una nuova filiale Volksbank a Lavis (« Non siamo terra di conquista »), Garbari è chiarissimo: « Dobbiamo salvaguardare prima di tutto il nostro mercato, ma se loro vengono da noi, è anche vero che noi possiamo andare da loro ».
</TEXT>
</DOC>
