<DOC ID="adige20040908_id405702" DATE="20040908">
<TEXT>
Oriente Occidente, tra Ulisse ed emozioni

Escucha mi cantar: la giostra di Botelho

di ELENA FRANCESCHINI


Il tempo del tutto esaurito è andato in scena, lunedì, al Festival Oriente Occidente. Ed è stato anche un pienone legato all'euforia frizzante e propiziatoria per le migliori giornate dei festival.
È sicuramente ben riuscita, grazie ad una precisa addizionale d'inventiva, la rilettura dei quadri di Edward Hopper fatta da Guilherme Botelho per l'appuntamento serale. Con la platea riempita fino all'ultima poltrona è stato allestito lunedì all'auditorium del Mart "Escucha mi cantar", penultimo lavoro del coreografo brasiliano trapiantato in Svizzera. Ma lo spettacolo non è stato solo una ridinamizzazione di quadri conosciuti ma ha anche regalato suggestioni cinematografiche e sonorità popolari. Il titolo del pezzo, "Escucha mi cantar", viene direttamante da una canzone messa in chiusura della colonna sonora mentre la struttura della piéce è un continuo vorticare di tre stanze uguali tra loro, ma nel cui interno si svolgono delle storie con protagonisti diversi. È come guardare una giostra e ad ogni spicchio di passaggio si vedono alcuni fotogrammi di vita trascorsi a riempire sprazzi di solitudine o incontri d'alcova. Suntuoso il danzatore Joseph Trefeli che con l'aria da macho latino si prepara a chissà quale uscita per poi avere dei continui ripensamenti. Kylie Walters e Asier Zabaleta sono una coppia impegnata a soddisfare impeti focosi e scoppi di gelosi. Da sola, nella terza stanza, una ragazza legge dei fogli e ripensa alle proprie relazioni sentimentali. Come quei totem delle preghiere tibetane che vengono continuamente girati, oppure come in una lanterna magica dai tanti clic scorre sotto gli occhi della spettatore l'intreccio di tre vicende distinte e percepite come tali da chi le vede. Ma per la velocità del vorticare del palco, sembra che nel racconto si sovrappongono i tempi e le emozioni rappresentate. Il finale riserva una sorpresa che ingloba tutti, che sorprende la platea per la sua teatralità e, in qualche modo, si ricollega a delle immagine abbastanza comuni raccolte durante l'infanzia di tutti. Come stile creativo, quello di Botelho, è un teatro danza di terza generazione molto attento alle qualità descrittive del gesto ed è abitato da ottimi danzatori capaci anche di essere attori.
La giornata di Oriente Occidente s'è conclusa con l'esibizione del dj Fabio e con la sua bella selezione di musiche anni Ottanta proposta ad una platee, questa volta, non propriamente folta.
Oggi vanno in scena i riflessi degli infiniti Ulissi coreografati da Bud Blumenthal, autore quarantacinquenne arrivato tardi alla danza ma che da allora non l'ha mai lasciata. Titolo dell'appuntamento è "Les Reflets d'Ulysse" ed è ospitato all'auditorium del Mart. Alle 18, invece, per la sezione Linguaggi s'incontra l'autorevole Franco Cardini per parlare del rapporto tra Islam e Occidente.
</TEXT>
</DOC>
