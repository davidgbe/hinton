<DOC ID="adige20040908_id405700" DATE="20040908">
<TEXT>
A « Linguaggi » per parlare di Ulisse

Giorello, un filosofo che ama il teatro




Di Giulio Giorello colpisce la capacità di comunicare con immediatezza l'entusiasmo per la conoscenza e la straordinaria foga con cui si dedica alla sua divulgazione. Allievo di Ludovico Geymonat, è attualmente titolare della cattedra di Filosofia della scienza presso l'Università degli Studi della sua Milano. Giorello è laureato in filosofia e matematica; da tempo collabora con il "Corriere della Sera" ed è un saggista molto apprezzato, autore di diversi libri - l'ultimo dei quali "Prometeo, Ulisse e Gilgamesh" è appena stato presentato. Dirige inoltre la collana "Scienze e idee" edita da Cortina.
A Rovereto è stato invitato da "Oriente Occidente" in collaborazione con il "Festivaletteratura" di Mantova per la serie di incontri centrati sul tema dei « Linguaggi », una nuova sezione inaugurata quest'anno al Festival per permettere di dialogare con i protagonisti di differenti discipline, sempre mantenendo fissa l'attenzione sul dialogo tra i mondi dell'Oriente e quelli dell'Occidente. Lunedì sera (durante il sesto incontro previsto da un programma versatile che ha visto, tra gli altri, Amelia Rudolph, Franco Rella, Shen Wei e Bud Blumenthal) Giulio Giorello ha presentato "Le metamorfosi di Ulisse", un viaggio dentro il mito e le sue trasformazioni. Lo stesso percorso che il coreografo americano Bud Blumenthal ha sviluppato in due suggestivi spettacoli, entrambi in programma al festival roveretano e dei quali aveva parlato soltanto la sera prima nella stessa sede.
La presenza del filosofo al festival è una interessante contaminazione dei temi trattati. In più Giorello coltiva una grande passione per il teatro. Ha infatti collaborato con Luca Ronconi alla messa in scena di "Infinities", una "drammaturgia di idee" ispirata dall'opera del matematico John Barrow. Non è il primo caso: quaranta anni prima, per la messa in scena della "Vita di Galileo" di Brecht, era diventato celebre il binomio Geymonat-Strehler. A.F.
</TEXT>
</DOC>
