<DOC ID="adige20040908_id405694" DATE="20040908">
<TEXT>


61a MOSTRA INTERNAZIONALE DEL CINEMA DI VENEZIA




Brass entusiasta di Accorsi nudo
In attesa che, dopo lo sdoganamento dei B Movie italiani, la prossima retrospettiva della Mostra sia dedicata ai suoi soft porno, Tinto Brass al Lido interviene sulla sua specialità, il nudo. E a proposito del nudo integrale di Stefano Accorsi propone: « ci dovrebbero fare la locandina. Sarebbe una trovata pubblicitaria straordinaria ».

Fate vedere E.T. ai bimbi d'Ossezia
Una cineteca nella periferia dell' Ossezia, per offrire ai bambini di Beslan « una speranza e un po' di sogno con i film che non hanno mai visto, come 'E.T.' di Spielberg. Perchè la fantasia dà forza alla creatività, e chi crea non distrugge ». È il contributo di Emanuele Filiberto di Savoia e della sua Fondazione « Principe di Venezia » alla comunità dell' Ossezia, così duramente colpita dalla tragedia.

La malvagità è donna
Suspence, atmosfere ambigue, torbida provincia francese, recitazione impeccabile, storia d'amore non certo lineare, in una parola: Chabrol. La Mostra del cinema ha ospitato ieri « La damigella d'onore », l'ultimo noir dell'Hitchcock francese.

L'amore assoluto secondo McEwan
« L'amore che tutto sopporta è quello di Dio o quello di un folle ». Così Ian Mc Ewan commenta il titolo del suo libro (« Enduring love ») portato sullo schermo da Roger Michell. Storia di un amore deviato, in cui l'attrazione di un uomo verso un altro uomo diventa ossessione fino alla violenza.

La Kidman e il bambino
 « Non c'è alcuna sessualità in "Birth" altrimenti sarebbe stato orribile »; per quanto riguarda invece i tagli al film: « Non è affatto vero. Non è stata tagliata nessuna scena ». Nicole Kidman difende così il discusso film di Jonathan Glazer che la vede protagonista insieme a Cameron Bright, un bambino di dieci anni che si spaccia per la reincarnazione dell'amato marito morto.
</TEXT>
</DOC>
