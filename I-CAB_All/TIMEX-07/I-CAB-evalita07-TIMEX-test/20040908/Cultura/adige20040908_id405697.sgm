<DOC ID="adige20040908_id405697" DATE="20040908">
<TEXT>


Il Nordest e Medea




Le "Giornate degli Autori" portano a Venezia nomi nuovi di registi, le cui opere riescono qualche volta a convincere assai più e meglio di quelle di certi autori blasonati ammessi al Concorso. Rodolfo Bisatti col suo "Il giorno del falco" (prodotto dall'Ipotesi Cinema che a Bassano da più di vent'anni per merito del compianto Paolo Valmarana e di Ermanno Olmi continua a essere una importante scuola di cinema) riesce a costruire intorno a un fatto di cronaca locale: una rapina in banca a opera di due veneti incensurati e noti alla popolazione di residenza, un mosaico di questo Nordest arricchito, di cui il regista fa parte, che paga la propria opulenza con una crisi d'identità. Realizza così un film che a pieno titolo s'inserisce nella lunga e gloriosa tradizione di quel cinema italiano d'impegno civile che nelle sue varie stagioni sa trovare il bandolo di matasse aggrovigliate in cui la società si trova spesso avviluppata.
Queste "Giornate" ci portano poi in Francia per farci conoscere un altro autore, John Lvoff, che con "L'occhio dell'altro" racconta di una giovane fotografa assunta per sostituire un collega, sparito nel nulla senza che se ne intuiscano i motivi, mentre eseguiva su commissione delle fotografie panoramiche sulle Alpi francesi per conto dell'Osservatorio del Paesaggio. La ragazza, chiamata a ripercorrere lo stesso itinerario, comincia così a prendere coscienza del punto di vista del collega che ha abbandonato il lavoro, e comprende un po' alla volta il motivo della sua scomparsa. Il film a momenti fa venire in mente il "Blow up" del vecchio Antonioni, ma senza le sue pretese quasi metafisiche, per condurci con la sua freschezza di linguaggio nell'accattivante varietà dei paesaggi alpini e nella progressiva consapevolezza di un punto di vista diverso.
Anche la "Settimana della critica" è andata in Francia a selezionare e a proporre "Les Liens - Legami" di Aymeric Mesa-Juan, qui alla sua opera prima di cui è anche il principale interprete. Il film racconta di una coppia, Mado e Julien che stanno insieme da tempo e hanno un adorabile bimbo di cinque anni disabile che assorbe le loro attenzioni fino a sacrificare la loro relazione di coppia. Julien fa l'autista di un ricco industriale e ha una relazione con Christine l'amatissima figlia unica del suo datore di lavoro. La reazione di Mado alla rottura del legame con Julien è quella antica di Medea col sacrificio traumatico del figlio. Un film rigoroso che trascina nell'angoscia dell'epilogo noto.
</TEXT>
</DOC>
