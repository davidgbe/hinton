<DOC ID="adige20040908_id405695" DATE="20040908">
<TEXT>


Bambini nella guerra cecena

Un rigoroso documentario racconta l'esistenza dei più piccoli travolti dalle privazioni e trasformati in giovanissimi « soldati »


Un rigoroso documentario sulla guerra cecena vista dai più piccoli, un documento sulla « vulnerabilità » della mente dei bambinì e sull'incapacità degli adulti di far fronte all'odio. È « I 3 stati della Melancholia » della regista finlandese Pirjo Honkasalo presentato ieri a Venezia per la sezione « Orizzonti ». « Non ho paura di uccidere gente malvagia. Io so cos'è la guerra » dice uno dei bambini dell'Accademia militare di Kronstadt che fa da sfondo al primo dei tre episodi del film: « Nostalgia ». I bambini russi reclutati nell' Accademia, nella piccola isola di fronte San Pietroburgo, sono tutti piccoli abbandonati, orfani, figli di alcolizzati, che hanno subito violenze, bambini che Putin vuole trasformare in piccoli soldati ripristinando la vecchia caserma zarista. I cadetti provengono dalle zone più remote e diverse della Russia e della Cecenia.
Il film si apre su una bianca e desolata distesa, un orizzonte malinconico e deserto. « Buon giorno, compagni cadetti » e la giornata inizia tra addestramenti, marce e saluti militari. « Con fierezza, con fierezza » grida l'addestratore, ma i ragazzi hanno sonno, sono stanchi; enormi sbadigli si spalancano sulla loro vita malinconica di ordine e disciplina forzati.
Il secondo episodio, « Respiro », è girato in bianco e nero con le devastanti rovine di Grozny sullo sfondo. Una città distrutta e deserta; pochi bambini si aggirano tra le macerie e giocano alla guerra. Una donna di nome Hadizhat Gataeva, protagonista e filo conduttore di tutti e tre i documentari, ha salvato molti bambini delle rovine di Grozny, e si prende cura di loro. La stessa Hadizhat è stata condotta in un orfanatrofio russo di Grozny all'età di sei anni. Ora la sua famiglia è composta da 63 bambini rimasti soli e senza protezione.
E' il piccolo Stato di Inguscezia, la più piccola delle repubbliche della Federazione russa a nord del Caucaso, a far da sfondo alla terza testimonianza della regista, « Ricordo ». Da lì ci sono soltanto 4 chilometri dal confine con la Cecenia e si sentono le esplosioni in lontananza. Alcune delle famiglie sfollate vivono in vecchie fattorie semidistrutte e tentano una qualche forma di vita allevando capre, pregando, sperando.
Tutte le dolorose vicende narrate in questo bellissimo documentario sono sostenute dalla musica della giovane compositrice finlandese Sanna Salmenkallio. Ma è ancora un bambino ad essere protagonista: le canzoni cantate da Risto Joost, un giovane controtenore dell'Estonia, sono musicate su testi scritti da un bimbo-cadetto di soli undici anni, uno dei cadetti dell'accademia di Kronstadt e sono cantate in russo e in ceceno. Un film insomma che cerca il perdono, la pace, la grazia, quella grazia che ha scritto la regista « È una liberazione totalmente gratuita dalla coazione ad odiare ».
</TEXT>
</DOC>
