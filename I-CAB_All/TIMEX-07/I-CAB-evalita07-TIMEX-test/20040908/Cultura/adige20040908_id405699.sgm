<DOC ID="adige20040908_id405699" DATE="20040908">
<TEXT>


VENEZIANI: «LA MOSTRA NELLE MANI DI COSA NOSTRA»




Alla Mostra « ho visto all'opera l'associazione clandestina e internazionale Cosa Nostra », scrive il consigliere Rai Marcello Veneziani su un quotidiano nazionale. Non si riferisce ai tragicamente noti Riina e Provenzano, ma « all'egemonia culturale della sinistra ». E Veneziani ne illustra i tre livelli: il primo, « agisce in platea... la manovalanza intellettuale di Cosa nostra fischia ministri e direttori di mostra, tutto ciò che odora di Rai, Medus, Cinecittà », sono quelli che « battono le mani appena arriva qualcuno a rappresentare in pellicola la loro ideologia. Fosse pure una schifezza come il film di Spike Lee ». Il secondo livello, scrive Veneziani, è « costituto da un clan di giornalisti che scrivono divisi ma colpiscono uniti, elogiando le pellicole politicamente corrette, colmano di elogi chiunque sia in odore di disprezzare Bush, Berlusconi, Croff e le bandane e viceversa pisciano lacrime di commozione per tutti gli amarcord del sessantotto, anni settanta, Radio Alice ». « Ai vertici di Cosa nostra - prosegue - c'è la casta sacerdotale composta da registi, sceneggiatori, attori impegnati, autori ».
</TEXT>
</DOC>
