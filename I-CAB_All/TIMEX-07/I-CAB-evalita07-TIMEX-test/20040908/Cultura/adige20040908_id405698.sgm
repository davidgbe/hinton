<DOC ID="adige20040908_id405698" DATE="20040908">
<TEXT>
E Gitai racconta di un assurdo Hotel Promised Land

Binjip, il tenero folletto che fa vivere le case vuote




La vita è fatta della stessa materia dei sogni e, quindi, ne ha la medesima consistenza e volatilità, ha teorizzato sostanzialmente Shakespeare in "La tempesta", suggerendo a molti altri artisti riflessioni di grande suggestione che si sono dilatate, affinate e moltiplicate con l'affermarsi della psicanalisi (dove sono i sogni spesso a racchiudere le spiegazioni della realtà) e, più in generale, delle espressioni della cultura moderna (scientifiche e non) che esplorano le latenze, quanto ha una forte carica conoscitiva ma che teniamo (più o meno volontariamente) nascoste, i territori di confine delle coscienze e delle culture dove fare chiarezza è improbo se non impossibile. Su questo terreno ricco di trabocchetti si è avventurato il bravo regista coreano Kim Ki-duk con il suo ultimo lungometraggio « Binjip » (Casa vuota) inserito in concorso come "film sorpresa", un inedito vezzo per la Mostra. Ki-duk, che ha ricevuto numerosi riconoscimenti internazionali e che a Venezia in passato ottenne un premio per « L'isola » (una emozionante storia di solitudine, di violenza e di sesso) racconta in maniera serrata una fiaba per adulti ricca di stimoli metaforici dai significati sfumati che non si lasciano interpretare dallo spettatore; spingendolo, in tal modo, ad avventurarsi nelle zone d'ombra e ad accettare - come scrive esplicitamente prima dei titoli di coda - che delle cose del mondo possiamo solo dire di non sapere se sono sogni o realtà, illusioni o esperienze concrete. Il protagonista (che significativamente non parla mai) è un giovane dalle molte doti che trascorre ogni notte in case lasciate momentaneamente vuote (anche solo per qualche giorno per un viaggio di lavoro e una vacanza) da chi normalmente le abita. In ogni casa si comporta come se fosse la sua dimora definitiva, mette tutto in ordine, ripara quanto è guasto, le riempie di calore e di fantasia. In questo suo pellegrinare entra in una casa signorile dove vi è una donna infelice, col volto segnato dalle botte del marito. Quasi fosse un folletto generoso la fa sentire diversa, rispettata e amata. Lei decide di seguirlo nelle sue visite a focolari che spesso racchiudono solitudine, incomprensioni e amarezze. Vengono scoperti e lui finisce in carcere; poliziotti e secondini non sono teneri. Ma il giovane impara ad essere presente fisicamente senza farsi vedere dagli altri, se non dalla donna di cui si è innamorato e che lo ama. Forse la felicità o, meno ambiziosamente, la capacità di affrontare serenamente l'esistenza implica proprio di impossessarsi di quanto siamo in grado di cogliere intorno e dentro di noi, di non enfatizzare la realtà fisica, di reinventarla con i sentimenti e la creatività soggettiva, di vivere pienamente la vita animandola anche con i desideri, le speranze e i sogni. Un'opera straordinaria e di grande fascino che il regista ha saputo mettere in scena con efficacia collegandola anche con alcuni aspetti concreti della quotidianità del suo Paese.
L'attivissimo (gira almeno due film ogni anno) israeliano Amos Gitai torna alla Mostra (dove con « Alila » è stato in competizione anche nel 2003) con una pellicola di denuncia, cruda e osssessiva. « Hotel Promised Land » narra di un gruppo di ragazze estoni che una giovane americana ha convinto a raggiungere la Palestina per lavorare. Dopo essere strate guidate attraverso il deserto vengono vendute e costrette a prostituirsi, dapprima nei territori governati dalle autorità palestinesi e poi in quelli di Israele. La Palestina, sembra voler evidenziare il regista, non è terra promessa né per gli ebrei né per queste ragazze trattate come fossero cose (il richiamo ai lager e ai kapò e rimarcato in più occasioni). Fedele al suo stile, Gitai alterna lunghe sequenze girate con la macchina in movimento, come fosse usata a mano, con le immagini frammentate nel loro corso che volutamente mettono a disagio lo spettatore, con piani sequenza in cui le parole dei personaggi vengono ad assumere la durezza descrittiva dei loro stati d'animo e delle loro condizioni. Un'opera interessante e coinvolgente, anche se troppo ripetitiva e insistita nel linguaggio e nella tematizzazione.
Ci ha personalmente più che delusi il terzo titolo ieri in corsa per il Leone: « Palindromi » dello statunitense Todd Solondz. Strutturato per siparietti che riguardano singoli personaggi (alcuni dei quali frutto delle invenzioni di uno di loro) probabilmente vorrebbe essere una satira paradossale e impietosa dell'altra America, quella che non coltiva aspirazioni di successo e di ricchezza e che cerca di riscattare le proprie frustrazioni con scelte radicali come, ad esempio, quelle di divenire madre a 12 anni o di mettere insieme una famiglia adottando handicappati e ammalati di varie patologie. Intelligentemente originale in alcune trovate narrative si sperde in stigmatizzazioni eccessive che riescono a infastidire per la loro banalità. È uno di quei film che danno l'impressione di avere alle spalle una sceneggiatura ben più riuscita della messa in scena.
</TEXT>
</DOC>
