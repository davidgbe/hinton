<DOC ID="adige20040908_id405930" DATE="20040908">
<TEXT>
Piero Valentini, fratello di don Agostino, da anni vive vicino a Palm Beach, città colpita dall'uragano Frances

Florida, un trentino nell'occhio del ciclone




Raffiche di vento a 180 chilometri all'ora, alberi sradicati e tegole che volavano come proiettili. Non è una scena di un film di fantascienza, ma quanto vissuto nelle scorse ore da milioni di abitanti del sud della Florida, colpita, per la seconda volta in un mese, da un violento uragano.
Nell'occhio del ciclone si è trovato fisicamente il trentino Piero Valentini, fratello di don Agostino (prossimo parroco di Mezzocorona), che da anni vive a Jupiter, una cittadina vicino alla ben più famosa Palm Beach.
Valentini, che è direttore di un golf club, dopo aver spedito la giovane moglie Cheryl con i figlioletti Liliana (6 mesi) e Alexander (3 anni) sulla costa occidentale della penisola, al riparo dall'uragano, si è barricato all'interno del ristorante del club con altre 300 persone in attesa che la tempesta passasse. « Non sono riuscito a contattarlo per 3 giorni » spiegava ieri don Valentino, che a luglio era andato in visita al fratello. « Dev'essere stato veramente terribile trovarsi in mezzo ». Ed in efetti lo stesso fratello Piero, raggiunto sul cellulare da l'Adige conferma di aver trascorso attimi da vera tragedia. « L'uragano non ha fatto morti, ma c'è ancora un milione di persone senza acqua e senza luce. Per fortuna a casa mia i danni sono stati piuttosto limitati: solo la piscina è stata colpita e andrà fatta riparare ».
Il pericolo uragani per la Florida non è però cessato. Dopo Charlie e Frances, dalle Bahamas è infatti in arrivo Ivan.
D.B.
</TEXT>
</DOC>
