<DOC ID="adige20040908_id405937" DATE="20040908">
<TEXT>
IL VIAGGIO

L'omaggio del coro Monte Peller in Russia




È stata accolta da un'atmosfera comprensibilmente triste la delegazione della Valle di Non che in questi giorni è in visita in Russia per rinnovare il gemellaggio tra Cles e Suzdal, il più importante centro religioso della Russia sud-orientale. « L'eccidio di Beslan - ha raccontato al telefono l'assessore provinciale Franco Panizza, che guida il gruppo dei trentini, assieme a rappresentanti di alcune amministrazioni municipali della Valle di Non e della Val di Sole - ha messo al tappeto un'intera nazione. Tutte le manifestazioni indette per i giorni di lutto nazionale sono state cancellate, compreso il concerto che il nostro Coro Monte Peller doveva tenere a Mosca. La stessa capitale, che era addobbata a festa per le celebrazioni dell'anniversario della sua fondazione, nelle giornate dedicate al ricordo delle centinaia e centinaia di bambini e di adulti trucidati in Ossezia si è presentata avvolta da un silenzio irreale, da una tristezza profonda. Ma anche da una composta malinconia ». La medesima tristezza che ha accolto i trentini al loro arrivo a Suzdal, nella regione di Vladimir. Il gemellaggio tra Suzdal e Cles affonda le sue radici ai tempi della seconda guerra mondiale, quando Giacomo Dusini, che in seguito sarebbe stato sindaco di Cles, trascorse tre anni di prigionia proprio a Suzdal. E sulla scia di questo ricordo si è snodata la visita della delegazione trentina. Al cimitero di Suzdal, dove sono sepolti molti soldati italiani, il Coro Monte Peller ha eseguito due canzoni: il « Testamento del Capitano » è stata dedicata ai lontani caduti in terra di Russia; quella del « Signore delle Cime », invece, è stata innalzato alla memoria dei bambini dell'Ossezia.
</TEXT>
</DOC>
