<DOC ID="adige20040908_id405927" DATE="20040908">
<TEXT>
Tanti annunci e le solite promesse: ma il bicicletta la vita è sempre più dura

La presa in giro delle ciclabili




L'altro giorno l'ennesimo incidente che ha coinvolto un ciclista. All'incrocio fra via Vittorio Veneto e via Lorenzoni: sulle strisce ciclo-pedonali, è stato « abbattuto » da un'auto che transitava nell'ormai famosa rotatoria. Fortunatamente non ci sono state conseguenze gravi: l'uomo ha riportato un trauma alla testa, ma non ha mai perso conoscenza ed è stato accompagnato in ospedale dalla Croce Rossa per accertamenti.
L'incidente ripropone però una serie di interrogativi, che riguardano il micro (la presa in giro della cosiddetta pista ciclabile di via Veneto) ed il macro (la politica per i ciclisti del Comune di Trento).
Per quanto riguarda via Veneto, la telenovela della pista ciclabile è ormai all'ultimo stadio, quello del de profundis. Inaugurata da un paio d'anni, la pista occupa una metà del marciapiede costringendo pedoni e ciclisti ad una convivenza impossibile. In realtà non si tratta nemmeno di una pista ciclabile: è solo una striscia bianca di vernice.
La pista ciclabile di via Veneto è sempre stata una colossale presa in giro: pericolosa per l'incolumità di pedoni e ciclisti, termina inopinatamente nel nulla. All'incrocio di via Mattioli va a sbattere dritta contro le nuove ringhiere di ghisa. In alcuni tratti (davanti alle « Bronzetti ») è larga meno di quaranta centimetri, che devono bastare per ciclisti che transitano nei due sensi. Se l'ispettorato dei Lavori Pubblici applicasse il Codice della strada, dovrebbe denunciare il Comune.
Basta guardare a pochi chilometri da qui (non dico a Bolzano... basta Rovereto) per notare due cose: le piste ciclabili sono separate dalla circolazione dei pedoni; e sono segnalate con asfalto rosso. E qui il problema è più generale, quello della politica di questa città per i ciclisti. Ricordo perfettamente una conferenza stampa del 1986 in cui l'assessore Roberto De Bernardis, in sella a regolare bicicletta, convocò la stampa al « Marinaio » per spiegare che Trento avrebbe avuto entro il 1994 una « rete efficiente di piste ciclabili da nord a sud ed a pettine nel centro storico ». Balle.
Da tanti anni ci prendono in giro. Noi ciclisti, che cerchiamo di combattere lo smog e ci facciamo carico di una mobilità più sana ed ecologica, siamo sacrificati sull'altare dei motori. Quando non veniamo « abbattuti » ai passaggi ciclo-pedonali come è successo al malcapitato di ieri. Ma si sa, Trento è « città alpina del 2004 ». Che vuol dire un sacco di cose; ma in realtà, la musica è sempre la solita: su due ruote, rischi la pelle. E ti prendono pure in giro.
G.Z.
</TEXT>
</DOC>
