<DOC ID="adige20040908_id405933" DATE="20040908">
<TEXT>
L'iniziativa
Prevista una serie di interventi nella formazione professionale. Ieri la presentazione con Bressan e Tomasi

La Provincia va in aiuto di Lima

Un protocollo con la capitale del Perù per un rapporto stretto


« Quello che iniziamo, finiamo »: è il marchio di fabbrica del Trentino solidale, dei finanziamenti provinciali ai progetti di sviluppo, così come lo definisce l'assessora Iva Berasi che anticipa i contenuti della convenzione che il presidente Dellai firmerà oggi con l'alcade della municipalità metropolitana di Lima, Luis Castanéda Lossio.
L'obiettivo dell'intesa (tre anni la sua durata) è quello di « porre le basi per una collaborazione fra le parti nei settori dell'istruzione ed educazione, della formazione professionale dei giovani, della formazione imprenditoriale e del consolidamento di microimprese, culturale e sociale » come recita l'articolo 1. Il protocollo, in realtà, fa specifici riferimenti anche a collaborazioni tra le università di Trento e quella Catolica Sedes Sapientiae di Lima ed altri atenei della vasta e popolosa area che gravita attorno alla capitale peruviana.
La firma è in programma oggi alle 18 e non è che l'ultima testimonianza della vicinanza del Trentino all'America Latina: « I nostri interventi in quell'area - chiarisce Berasi - sono dedicati quasi esclusivamente alla formazione professionale ». Costruire il futuro del paese è strategico e lo confermano anche due degli interventi generosamente sostenuti dall'amministrazione provinciale: il centro di istruzione per l'occupazione El Buen Pastor e l'istituto di educazione tecnologica di Manchay che, come l'Università Sedes Sapientiae, sono progetti gestiti direttamente dalla Provincia con contributi complessivi, spalmati nel triennio 2003-2005, di 530mila euro. Nel triennio, dal Trentino sono stati inviati in Perù oltre 1,8 milioni di euro, di cui quasi la metà a carico dell'amministrazione provinciale.
« Il 90% dei nostri interventi di solidarietà nel mondo - ricorda Berasi - hanno come riferimento trentini e religiosi ». Sarebbe questo il segreto del successo (« Quel che iniziamo, finiamo », appunto). E quali testimoni della buona riuscita di alcuni di questi progetti, sono arrivati a Trento due importanti religiosi, accompagnati da monsignor Luigi Bressan: Lino Panizza, vescovo di Carabayllo, che invita le autorità ad intervenire all'ormai prossima inaugurazione del centro El Buen Pastor (180 alunni, tra i quali anche alcune ragazze iscritte al corso di falegnameria), e Adriano Tomasi, vescovo ausiliario di Lima, che annuncia il completamento (forse già a marzo) dei primi edifici dell'istituto di Manchay destinato a far studiare almeno un migliaio di allievi distribuiti in corsi da sei mesi fino a tre anni.
L'università Sedes Sapientiae sta invece per assegnare le prime lauree (due le facoltà: scienza della formazione e scienza economiche) e sta lavorando all'ipotesi di aprire un corso di psicologia che dovrebbe coinvolgere il docente di origini trentine Erminio Gius.
M.E.
</TEXT>
</DOC>
