<DOC ID="adige20040908_id405919" DATE="20040908">
<TEXT>
« Idraulica e costruzioni idrauliche ». Se ne parla al Centro S. Chiara sino a venerdì

La scienza e la Protezione civile

Convegno sulle tecniche di protezione ambientale


Interdisciplinarietà, integrazione delle competenze e dialogo sempre più stretto con il mondo dell'università e della ricerca sono le parole chiave di un cambiamento che sta caratterizzando tutto il comparto della protezione civile. Il contratto stretto tra docenti universitari ed esperti di discipline affini - ingegneri idraulici, climatologi, meteorologi e fisici dell'atmosfera - può contribuire sostanzialmente e in modo innovativo al perfezionamento delle tecniche di previsione e analisi del territorio e dei fenomeni atmosferici e del loro impatto sulla sicurezza dei cittadini. Di questo e di altri importanti argomenti legati alla tutela contro il pericolo del dissesto idrogeologico si è parlato ieri al centro Santa Chiara di Trento nell'ambito del convegno di idraulica e costruzioni idrauliche « Idra 2004 ».
All'apertura dei lavori della ventinovesima edizione hanno partecipato oltre 500 iscritti, tra docenti, ricercatori ed esperti del settore, provenienti da università e istituti di ricerca di tutta Italia. L'appuntamento con il convegno, promosso dal Dipartimento di Ingegneria civile e ambientale e dal Centro Universitario per la Difesa Idrogeologica dell'Ambiente Montano (Cudam) dell'Università di Trento, si rinnova ogni due anni dal 1947 ed è divenuto ormai un punto di riferimento a livello nazionale per gli studiosi e i professionisti delle discipline idrauliche.
Ad aprire i lavori della mattinata sono stati il direttore del Cudam, Aronne Armanini e il rettore dell'Università di Trento, Massimo Egidi, insieme al direttore generale della Protezione civile, Bernardo de Bernardinis e all'assessore comunale ai lavori pubblici, Andrea Rudari. Per l'Università di Trento hanno preso la parola anche il preside della Facoltà di Ingegneria, Riccardo Zandonini, e il direttore del Dipartimento di Ingegneria civile e ambientale, Alberto Bellin. Negli interventi di saluto è stata più volte ribadita l'importanza strategica della promozione di un dialogo tra il mondo universitario e il sistema della protezione civile, sia nell'elaborazione di strategie a vantaggio della sicurezza dei cittadini, sia nella formazione e nella specializzazione delle nuove leve di ricercatori ed esperti.
I lavori si protrarranno fino a venerdì prossimo e sono articolati in quattro sessioni e prevedono seminari, conferenze e dibattiti su argomenti riguardanti le discipline idrauliche nella formazione universitaria, la previsione e il controllo del dissesto idrogeologico, i sistemi di protezione civile, gli ecosistemi fluviali, lo sviluppo sostenibile e la cooperazione con i Paesi in via di sviluppo.
</TEXT>
</DOC>
