<DOC ID="adige20040908_id405932" DATE="20040908">
<TEXT>
Il presidente del Consiglio vuole organizzare la «macchina» degli aiuti dopo la tragedia

Bezzi: via a «Trentino per Beslan»




TRENTO - Un progetto organico di aiuti alle famiglie colpite dalla tragedia di Beslan che metta assieme e coordini tutte le iniziative di solidarietà già avviate e quelle programmate, puntando in via prioritaria ad assicurare ai bambini e alle bambine che hanno vissuto quella spaventosa esperienza tutti i supporti, materiali e non, necessari per aiutarli a superare il terribile shock subito in quei drammatici giorni. E' quanto propone il presidente del Consiglio provinciale di Trento, Giacomo Bezzi.
« L' immane, terribile tragedia di Beslan - scrive Bezzi in una nota - ha commosso l'intera comunità nazionale ed internazionale ed anche la gente trentina ha seguito con passione e partecipazione il dramma dei bambini, delle mamme, di tutta la popolazione di quella lontana e sventurata città. Mai forse come in questa occasione - continua Bezzi - è emerso il lato oscuro della crudeltà di cui sono talvolta capaci gli esseri umani e la memoria torna alle tragedie epocali del Novecento, ai misfatti del nazismo e dello stalinismo, con gli eccidi di intere popolazioni ». « La condanna di questi atti efferati e la mobilitazione di tutti contro questo terrorismo cieco e brutale che cancella ogni limite ed annulla i tabù più consolidati - prosegue Bezzi - devono accompagnarsi con concrete iniziative di solidarietà verso gli abitanti della sfortunata città dell'Ossezia. La tradizionale, straordinaria sensibilità dei trentini ha avuto modo di esprimersi già nelle prime ore dopo la tragedia, con l'avvio di iniziative capaci di esprimere lo sgomento e l'orrore per i fatti di Beslan: ma ora a mio avviso è giunto il momento di organizzare e dare sistematicità ai diffusi sentimenti dei trentini che vogliono dare una testimonianza tangibile della loro vicinanza a quella sventurata popolazione. Perchè, quindi - si chiede il presidente del Consiglio provinciale - non dare vita ad un progetto organico di aiuti - « Il Trentino per Beslan » - che metta assieme e coordini tutte le iniziative di solidarietà già avviate e quelle programmate, puntando in via prioritaria ad assicurare ai bambini e alle bambine che hanno vissuto quella spaventosa esperienza tutti i supporti, materiali e non, necessari per aiutarli a superare il terribile shock subito in quei drammatici giorni? ».
« Ecco - conclude Bezzi -, questo ritengo sia il compito primario delle nostre istituzioni autonomiste: farsi carico, interpretare il senso di sgomento e insieme la voglia di fare qualcosa dei trentini, per mettere in campo un'azione coordinata capace di raccogliere tutte le sensibilità e le disponibilità della società civile,sociale ed economica del Trentino per contribuire a sanare, per quanto possibile, questa incancellabile ferita alla vita e alla dignità umana ».
</TEXT>
</DOC>
