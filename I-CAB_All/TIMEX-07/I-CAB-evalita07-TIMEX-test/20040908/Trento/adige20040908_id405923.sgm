<DOC ID="adige20040908_id405923" DATE="20040908">
<TEXT>
Paolo Cunego, non basta innalzare le tariffe

« Se aumentano i prezzi pubblici migliori la qualità del servizio »




« Le tariffe vanno riviste? Può essere. Ma allora va rivista anche la qualità dei servizi che, invece, spesso appare in ribasso ».
Paolo Cunego del Comitato Consumatori ce l'ha con le autorità che hanno deciso di rivedere il livello delle tariffe, ma anche con il sindacato. « A giugno si è deliberato di aumentare certe tariffe, ferme da tempo. Ma a noi era stato comunicato che sostanzialmente sarebbe aumentato il biglietto dell'autobus a Trento. Invece ecco che sono aumentati anche gli abbonamenti del trasporto e lo stesso biglietto del treno. Aumenti, sui trasporti, del 10% 12%. Nei giorni scorsi, intanto, l'Adoc che fa riferimento allo Uil, ci ha fatto sapere che i costi del materiale scolastico stanno lievitando. Ma quel sindacato, assieme agli altri, aveva intanto accettato l'aumento delle tariffe ». Scusi Cunego, ma il livello delle tariffe era fermo al 2000. « Vero, ma l'inflazione in questo frattempo non è stata certo quella fissata dai vari governi ed i salari ne sono usciti molto erosi. E c'è dell'altro: nel frattempo molti servizi pubblici o parapubblici sono peggiorati. Si pensi alle ferrovie. Su certe tratte, o anche in certi momenti dell'anno, non trovi posto né seduto né in piedi. Pensiamo al convoglio che arriva a Trento in occasione del Mercatino di Natale. A questo punto io dico che il servizio non è più adeguato alla tariffa. Il sindacato allora, se accetta l'aumento delle tariffe, deve pretendere il miglioramento del servizio ».
Paolo Cunego osserva anche che in questo modo l'uso del mezzo pubblico viene disincentivato, a scapito di quello del mezzo privato. Ma il treno è un fatto nazionale, osserviamo. « Anche la ferrovia della Valsugana non sta offrendo un servizio pregevole ».
Infine una proposta: « Il Comitato consumatori invita i viaggiatori che salgono su un treno e non trovano posto a sedere in seconda classe, di recarsi in prima con lo stesso biglietto e rifiutarsi di viaggiare in piedi ».
</TEXT>
</DOC>
