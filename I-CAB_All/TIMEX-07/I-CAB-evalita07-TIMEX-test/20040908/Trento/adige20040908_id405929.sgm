<DOC ID="adige20040908_id405929" DATE="20040908">
<TEXT>
Per il materiale l'esborso può superare gli 80 euro: ma tutti vogliono modelli alla moda

La scuola, che spesa

Zainetto e astucci: i prezzi alle stelle Carovita
Ci sono anche le offerte, che però non godono di attenzione
Di STEFANO PIFFER


Il dubbio, a questo punto, è lecito. Nell'eterna « lotta » per l'acquisto del corredo scolastico che dissangua il portafoglio di una famiglia non è che anche i genitori abbiano le loro responsabilità? L'ipotesi nasce dopo una giornata trascorsa nelle cartolerie di Trento per « annusare » quali saranno le tendenze per quest'anno scolastico 2004/2005. E sulla passerella come a scuola, nessuno sfugge alla tentazione di essere « trendy ».
Incontriamo una famiglia tipo: papà, mamma e una bella bambina che lunedì inizierà le scuole elementari. La tensione per la cartella nuova, la prima cartella della sua vita, pare non esserci. Sondati vagamente i suoi gusti (meglio Winnie The Pooh, rispetto a un serioso zainetto squadrato della Scout che peraltro costa 97 euro), ecco attivarsi la mamma. Lo zainetto con l'orso più amato dai bambini (49,50 euro) è azzurro, quindi urge un corredo coordinato: diario (9,50 euro) e astuccio con miriade di tasche e cerniere. Ci sono tre misure. Si sceglie la più grande (23,90 euro). Ci sarebbe da comprare anche una bustina a parte, ma manca quella della stessa tonalità. Quindi niente. La bambina intanto scorrazza per il negozio, interessata più dai giocattoli che dalla « mercanzia » che dovrà portarsi a scuola. Insomma, in tutto 82 euro e 90 centesimi. Senza quaderni, album da disegno, le immancabili foderine? La commessa ammicca e dice: « Se il prossimo anno verrete prima, avrete più scelta ». Molto pratico il padre: « Magari ci vediamo fra tre anni ».
TRENDY, A TUTTI I COSTI. Ci si può lamentare che, in alcuni casi, i prezzi siano esorbitanti. È comprensibile un po' di amarezza nello sfiancare il portafoglio. Ma, alla fine, prevale sempre il desiderio di acquistare la novità. Sia da parte delle mamme, quando i figlioletti sono piccoli, sia da parte delle ragazzine più grandicelle che fanno acquisti da sole. Per i ragazzi il discorso è un po' diverso, visto che spesso sono portati a delegare. La riprova della tensione modaiola è data dal fatto che le proposte degli anni addietro sono ammucchiate tristemente in un angolo, sotto la parola « offerta ». Pur con prezzi altamente competitivi, gli zaini dei « vecchi » personaggi dei cartoni animati non interessano più. E così I Simpsons, Sabrina, Arale, vengono venduti a prezzi che vanno dai 29 ai 39 euro. « Ci portiamo dietro degli astucci - conferma una commessa - da almeno un paio d'anni. Non sono mai stati guardati, perché fuori moda ». La tendenza di quest'anno favorisce quelle case d'abbigliamento che hanno deciso di buttarsi sugli articoli scolastici. Prima fra tutte Dimensione Danza, che propone delle borse molto simili a quelle che gli interpreti di « Saranno famosi ». Queste postine - si chiamano proprio così - vengono 34,50 euro. Un diario coordinato 11 euro. Molto apprezzate anche le proposte della londinese Londsdale. Una sessantina di euro lo zaino, 12 il diario. Particolarmente impegnativo il mega-astuccio tutto completo, visto che il prezzo si aggira sui 26,90 euro. Uno dei più alti che abbiamo trovato.
GLI INTRAMONTABILI. Passano gli anni, ma non il successo degli zaini Seven. Anche se abbiamo sentito chiamarli « Zen » (il numero 7 seguito dalla « en » finale può effettivamente essere confuso con una zeta), la loro fama rimane costante. In genere, lo zaino base si aggira sui 64 euro e 90. Da quest'anno sembrano aver preso piede i trolly, molto indicati a chi deve fare molta strada a piedi e non vuole rimanere schiacciato sotto il peso dei libri. Il costo è in linea con quello di uno zaino normale. Dopo un periodo di calo, anche gli l'Invicta (68 euro) sembra fare nuovamente capolino fra gli scaffali, mentre, dopo aver dominato gli anni Novanta, il diario-agenda Smemoranda (12 euro) sembra essere entrato in un periodo di stanca, tanto che in una libreria lo abbiamo trovato in vendita con il 20% di sconto. I ragazzi sembrano puntare di più su Comix (11 euro). Fra le particolarità ha attratto l'attenzione la penna per mancini (8,90 euro della Stabilo). Leggermente arcuata, impedisce a chi utilizza la mano sinistra per scrivere di « sbavare » con il polso. L'espositore, però, era ancora pieno zeppo.
</TEXT>
</DOC>
