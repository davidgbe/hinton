<DOC ID="adige20040908_id405926" DATE="20040908">
<TEXT>
È successo domenica nel Pinetano. Il cacciatore: « Io che ne sapevo che la bestia era sua? »

Uccide il cervo ma salta fuori il padrone

« Era mio, lo allevavo a casa ed ora ne rivoglio un altro » Caccia
Di RENZO M.GROSSELLI


Il cacciatore ha visto il cervo. Un baleno: ha imbracciato il fucile, mirato e sparato, in sequenza velocissima. E, senza saperlo, si è trovato inguaiato in quanto quella bestia era « privata » e qualcuno ora la rivendica.
La buffa vicenda è accaduta domenica scorsa, primo giorno di caccia, nel territorio della sezione di Miola di Pinè. « In località Costalta - racconta Roberto Ioriatti, presidente della sezione - il nostro associato Marino Sighel ha abbattuto un cervo maschio. E si è accorto che aveva all'orecchio uno strano anello di colore giallo, con impresso il numero 6. Oggi mi arriva una comunicazione dalle Federazione cacciatori. Sono stato denunciato in quanto presidente perché una persona rivendica la bestia ». Vuole spiegarsi meglio? « La denuncia è stata fatta da Marino Paoli, di Civezzano. Asserisce che il cervo era suo, che lo allevava nelle sue terre e che quindi non doveva essere abbattuto. Ma noi ci siamo informati e quella bestia era fuggita, e girava per i boschi da mesi. Libera. Si è insomma rinselvatichita. E come poteva il nostro cacciatore sapere che un cervo che gli è passato davanti costituiva in realtà una proprietà privata? ». Se dapprima Roberto Ioriatti si è un poco impaurito, poi si è anche un tantino inalberato. E da buon pinàitro è passato all'azione. Si è comunicato subito con la sede di Federcaccia a Trento, poi con certi avvocati della Provincia. Beccarsi una denuncia, seppure non penale, senza aver fatto nulla era già cosa strana. Ma passare per fesso non era invece cosa giusta. « Il cervo è stato ucciso a Costalta - dice di un fiato - a 12 chilometri da S. Agnese di Civezzano dove quel signore allevava l'animale. Non solo, ci è stato detto che quando un animale domestico fugge e rientra nel ciclo naturale, torna a far parte del patrimonio faunistico pubblico. Quindi, nel nostro caso, era cacciabile ».
Cosa le hanno detto di fare alla Federazione? « Mi hanno tranquillizzato, mi hanno pregato di non muovermi. Che le cose si chiariranno a breve e noi non dobbiamo temere nulla ».
Intanto, lo sfortunatissimo cervo è già stato squartato ed è finito nel freezer del cacciatore che lo ha abbattuto. « Di certo - aggiunge Ioriatti - il nostro socio non restituirà ciò è legittimamente suo. Dalle informazioni che abbiamo preso, pare che l'animale fosse fuggito già verso maggio o giugno dal luogo in cui viveva in cattività ».
Giusto quindi ascoltare anche l'altra campana. E cioè Marino Paoli che sul territorio di Civezzano fa il cavatore di porfido. « Quella bestia era mia ed era riconoscibile. - risponde al telefono - Il cervo era fuggito il giorno 6 maggio. E ne avevo fatto immediata denuncia alla Forestale di Pergine. Ne avevo due di cervi, un maschio e una femmina ». E cosa se ne faceva? Allevare cervi non è certo una attività molto comune. « Li avevo comperati presso il Centro del Casteller, Federcaccia recupera gli animali feriti o alleva i piccoli abbandonati. Comunque, dopo la fuga la Forestale aveva fatto un sopralluogo a casa mia. Quindi, avendo denunciato la cosa, non si può certo dire che nessuno sapeva nulla della fuga. Poi, la bestia aveva all'orecchio, ben visibile, l'orecchino giallo. Ecco perché ho denunciato la cosa alla associazione cacciatori. Ed ora andrò anche dall'avvocato per tutelare i miei diritti ».
Ma secondo lei... « Senta, io non ce l'ho col cacciatore che ha sparato. Però il cervo era mio e ne voglio di ritorno un altro. Solo questo ». E il cervo? Una vita « sfigata »: prima orfano al Casteller, poi in cattività. Per finire con un palla in petto dopo pochi giorni di libertà. Ora, comunque, finirà in padella.
</TEXT>
</DOC>
