<DOC ID="adige20040908_id405931" DATE="20040908">
<TEXT>


« Diecimila in città contro il terrore »

I sindacati: per la fiaccolata di domani portate anche i bimbi in piazza
Hanno aderito le Acli, Azione cattolica, Pace per Gerusalemme
E la diocesi applaude



Cigl, Cisl e Uil trentine unite nel nome delle vittime di Beslan. Le tre maggiori sigle sindacali hanno infatti indetto una conferenza stampa per spiegare le ragioni della fiaccolata silenziosa che si terrà domani - giovedì 9 settebre - a partire dalle 19.30 per le vie del centro, e che vedrà la partecipazione di numerose altre associazioni, tra cui le Acli e Azione cattolica.
Ad aprire la conferenza stampa il sindaco di Trento, Alberto Pacher, che ha ringraziato i tre sindacati per « aver rappresentato, con l'organizzazione di questa fiaccolata, l'indignazione profonda dei nostri concittadini e la volontà di ribadire un no deciso a quello che è un insulto all'umanità ». « Quanto accaduto a Beslan - ha affermato Pacher - costituisce il superamento di una soglia inimmaginabile, ed è importante che tutta la città, senza divisioni né appartenenze, sia in piazza per ribadire valori che uniscono tutti, nel nome di una civiltà che si ritrova e di principi attorno a cui si costruisce l'idea di cittadinanza ».
Sull'« esigenza per l'intera cittadinanza di rappresentare l'orrore e lo smarrimento per una tragedia immane, e di dare una risposta forte alla cultura della guerra e ad una politica militarizzata che non porta da nessuna parte », ha messo invece l'accento Ruggero Purin, segretario provinciale della Cgil: « Al di là del cordoglio e dell'ovvia solidarietà per le vittime - ha insistito Purin - questa manifestazione deve essere anche occasione di rilancio di una solidarietà trasversale e della politica come strumento per superare i conflitti ». Di « questione culturale » e di « appello alla famiglia » ha parlato invece Nicola Ferrante, segretario della Cisl, secondo il quale « qui vengono presi di mira i bambini, che sono il nostro futuro. Per questo il silenzio di questa fiaccolata dovrà essere assordante, perché cresca la cultura del dialogo e della pace. Bisogna ricominciare a riconsiderare - ha concluso Ferrante - il valore dei bambini per la società. E dunque invitiamo tutti i genitori a portare alla manifestazione i propri figli, perché Trento diventi città non solo alpina, ma della pace e della solidarietà ». Necessità, quella di « portare in bambini in piazza », che è stata sottolineata anche da Walter Alotti (segreteria Uil), « perché capiscano quello che sta accadendo e perché vengano riaffermati i valori della vita e della fiducia nelle nuove generazioni ».
I tre sindacati invitano inoltre tutte le scuole a proporre, per il primo giorno di lezioni, una riflessione sulla guerra e sul valore della pace.
Appoggio e partecipazione attiva alla fiaccolata, a nome di tutta l'arcidiocesi di Trento, è stato garantito anche dalla commissione diocesana Giustizia e pace e dall'ufficio diocesano per dialogo interreligioso, oltre che dall'associazione « Pace per Gerusalemme », che ha indetto per lo stesso giorno un'iniziativa a favore dei prigionieri politici palestinesi in sciopero della fame. Quanto alle previsione di partecipazione, i sindacati si attendono 3-4mila persone, anche se, ha confessato Nicola Ferrante, « ci auguriamo che saranno dieci o ventimila ».
Al.Ge.
</TEXT>
</DOC>
