<DOC ID="adige20040908_id405846" DATE="20040908">
<TEXT>
SALTO CON GLI SCI / Succosa anticipazione ieri sera a Predazzo con le qualificazioni

Voli d'estate, il polacco Malysz fa subito sul serio




PREDAZZO - Anteprima di lusso ieri sera a Predazzo per i Voli d'Estate sui trampolini iridati, con un Adam Malysz in gran forma.
Il polacco, leader della Coppa del Mondo estiva con tre vittorie, ha sbaragliato il campo degli avversari e con un punteggio di 138,2 si è messo dietro un sorprendente Wolfgang Loitzl (Aut) staccato a 126,9 e il ceko Jan Matura.
Tutti i migliori sono però in un "fazzoletto" di punti ed infatti alle spalle dei tre si sono piazzati Kranjec, Widhoelzl, Hautamaeki e Benkovic. Oggi partiranno in ordine inverso, vale a dire che Malysz prima di lanciarsi dal trampolino HS 134 vedrà sfilare tutti e 49 i suoi avversari.
Dalle forche caudine delle qualificazioni non è uscito indenne nemmeno un azzurro. Chiapolino con la sua prestazione sarebbe 49°, ma purtroppo i due norvegesi Romoeren e Ingebrigtsen ed il ceko Janda, pur non presentandosi alle prove sono prequalificati per regolamento.
Già ieri sera lo spettacolo è stato avvincente, con Malysz che ha raggiunto i 131,5 metri decollando a 94 km/h. Il suo salto è stato perfetto tanto che i giudici lo hanno premiato quasi tutti col massimo punteggio. Oggi ci sarà davvero da divertirsi, con lo spettacolo clou che inizia alle 21 e col secondo salto alle 22.
</TEXT>
</DOC>
