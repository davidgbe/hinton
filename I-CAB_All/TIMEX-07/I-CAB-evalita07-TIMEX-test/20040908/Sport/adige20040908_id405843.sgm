<DOC ID="adige20040908_id405843" DATE="20040908">
<TEXT>
Vuelta
Il re degli sprinter sembra tornato quello del Giro ed ora si spera possa ritoccare il suo record di successi

Petacchi rimette in fila Zabel e Freire Irresistibile il treno dello spezzino Oggi a Morella arrivo per Cunego




SARAGOZZA (Spagna) - Dice di non sentirsi al meglio, ma è sempre lui il re dello sprint. Alessandro Petacchi vince in volata la quarta tappa della Vuelta a Espana, la Soria-Saragozza di 167.5 chilometri, regolando il tedesco Erik Zabel (T-Mobile) e lo spagnolo Oscar Freire (Rabobank): proprio come nella seconda frazione. A differenza di due giorni fa, però, questa volta lo spezzino fatica di più a mettere la sua ruota davanti a quella di Zabel, ma poco importa. Il tedesco è nuovamente costretto ad ammettere la superiorità del suo avversario, che centra il diciannovesimo successo stagionale rafforzando la leadership nella classifica dei corridori più vincenti del 2004. Il lussemburghese Benoit Joachim mantiene invece la maglia da leader confermando il monopolio della Us Postal al vertice della classifica generale. La quarta tappa, la più veloce di tutta la Vuelta, è caratterizzata da forature e cadute, quasi inevitabili a causa delle lunghe discese che portano a Saragozza. Il primo brivido della corsa proprio a causa di un contatto: al 53° chilometro Pedro Horillo e Bram Tankink, della Quick Step, cadono trascinando a terra anche Alessandro Spezialetti del Team Saeco. Nulla di grave: i tre si rialzano e continuano la gara. Trenta chilometri dopo parte l'attacco di Florencio (Relax-Bodysol), Fernandez (Costa de Almeria), Isasi (Euskaltel-Euskadi) e Laidoun (Ag2R Prevoyance). I quattro battistrada guadagnano tre minuti di vantaggio e rimangono in testa fino a una trentina di chilometri dal traguardo, mentre la Us Postal si piazza davanti al plotone, raggiunta poco dopo dalla Illes Balears. Ed è Laidoun a movimentare la corsa provando più volte a fuggire, anche se invano. Negli ultimi chilometri si susseguono, una dopo l'altra, le forature, tra cui quelle di Menchov (Illes Balears), Astarloa (Lampre) e Cunego (Saeco), che comunque non ha problemi a rientrare nel gruppo. Degno di nota, prima dell'arrivo, solo la defaillance di White, australiano della Cofidis, che ad una rotonda imbocca la strada sbagliata e fa una gran fatica per rientrare nel plotone. Poi il treno della Fassa Bortolo si piazza in testa al gruppo e Petacchi, ancora lui, coglie un nuovo successo di tappa.
Oggi la prima tappa della Vuelta in cui i velocisti rimarranno in ombra. La Saragozza-Morella, di 186.5 chilometri, nel finale propone infatti il Puerto de Torremirò e lo strappo di terza categoria all'arrivo della Morella.
Classifica di tappa: 1) Petacchi (Fassa Bortolo); 2) Zabel (Ger) st; 3) Freire (Spa) st; 4) O'Grady (Aus) st; 5) Furlan st; 6) Bonomi st; 7) Perdiguero (Spa) st; 8) Horrillo (Spa) st; 9) Coyot (Fra) st; 10) Paolini st; 20) Cunego st; 33) Garzelli st.
Classifica generale: 1) Joachim (Lus, Us Postal) in 13h38'59"; 2) van Heeswijk (Ola) a 18"; 3) Beltran (Spa) a 24"; 4) Barry (Can) a 24"; 5) Landis (Usa) a 24"; 6) Pena (Col) a 24"; 7) Zabriskie (Usa) a 24"; 8) Vinokourov (Kaz) a 40"; 9) Evans (Aus) a 40"; 10) Valverde (Spa) a 47"; 32) Cioni a 1'38"; 40) Cunego a 1'47"; 81) Di Luca a 2'16"; 79) Garzelli a 2'21"; 148) Petacchi a 5'05".
</TEXT>
</DOC>
