<DOC ID="adige20040908_id405841" DATE="20040908">
<TEXT>
﻿Probabilmente il fantasista juventino farà coppia, almeno inizialmente, con Gilardino

Lippi ripropone Alex Del Piero

« Sta bene - dice il Ct - ma va deresponsabilizzato »


CHISINAU (Moldavia) - Una sola certezza, Alessandro Del Piero. Senza svelare le altre carte, alla sua partita azzurra numero tre Marcello Lippi si prepara a inventarsi un'altra Italia, la terza. Non di certo per timore dell'avversario di oggi, la Moldavia, nè solo per i tanto ripetuti motivi di carattere psico-fisico dopo il dispendio della partita di sabato. C'è piuttosto - spiega lui - da gestire la vittoria contro la Norvegia e lavorare per il futuro.
Uscire dalla prima combinata per i Mondiali 2006 con un doppio successo equivarrebbe una rampa di lancio. Ma preparare con cura il volo successivo deve esser per Lippi ancora più importante. E perciò, fuori un talento dal portentoso exploit, De Rossi, dentro un Del Piero in cerca di riscatto, e possibili novità anche nel modulo.
« Mi aspetto un bel Del Piero - dice Lippi - Non che sia la partita del riscatto, lui non c'era nemmeno in Islanda...Però Alessandro è arrivato in ritiro dieci giorni fa come tutti, con una gran voglia di far bene, e in un certo senso anche di riscatto. Non ha potuto trasformarla in campo per un infortunio: ora tocca a lui farlo, come sabato i suoi compagni ». Per il resto, nessuna anticipazione ufficiale su che Italia sarà. « Confermo che cambierò gli uomini, ma da tre giorni sto martellando i ragazzi: non deve mutare lo spirito. Se non sottovalutiamo impegno e avversario, si può vincere. Farlo senza giocar bene, alla lunga, non è possibile. Ma per una volta mi accontenterei anche di quello. Chiudere questi primi 10 giorni di lavoro con un doppio successo sarebbe una bella iniezione di fiducia ».
La stessa che Lippi intende dare a Del Piero, e con ogni probabilità a Gilardino. « Secondo la filosofia di molti - la sua spiegazione - dovrei confermare gli 11 giocatori di sabato per come hanno giocato. Seguo un'altra strada, e qualcuno si scandalizzerà. Ma a quasi 60 anni e con 35 di panchina, è lecito pensare che se un giovane ha dato tantissimo, oltre le possibilità, è giusto non caricarlo di troppe aspettative. Ci voleva coraggio a metterlo dentro a 21 anni, ci vuole accortezza ora a gestirne il futuro. E se invece un altro giovane ha patito l'emozione dell'esordio, è un buon motivo per confermarlo... ». Tradotto, fuori De Rossi ("sì, se parliamo di lui, dico che si fa il suo bene a tirarlo fuori") e ancora dentro Gilardino.
Due scelte opposte, ma una sola filosofia. « Non posso permettermi di avere in mente undici giocatori fissi. Tra campionato e coppe i giocatori dei grandi club avranno un solo mercoledì libero. Il calcio di oggi è più difficile: non posso pensare di avere una squadra di 30 giocatori, ma 20-22 sì. E anche per il modulo: l'idea base c'è, adattabile ai giocatori a disposizione. Per questo può darsi che cambi. Può darsi... ».
Inevitabile, in ogni caso, che le deboli luci dello stadio di Chisinau si concentrino tutte su Del Piero. « Vale però anche per lui - chiosa Lippi - il discorso fatto per Totti. I campioni vanno deresponsabilizzati. Se non è più sul piedistallo come qualche anno fa, è un bene per Alex. Ci era salito di suo, non ce l'aveva messo nessuno: ma spesso i campioni vengono aiutati a salire, così poi c'è più gusto a farli scendere ». Lippi invece pur investendolo della missione di un parziale riscatto non intende innalzarlo oltre il dovuto: ovvero al di sopra del suo concetto di squadra. Così è addirittura possibile che gli chieda di fare seconda punta, come reclamato da Del Piero, e non solo. Dei cinque cambi previsti, i più vicini alla certezza sono quelli di Oddo al posto di Bonera e Pirlo per De Rossi. Diana è candidato alla fascia destra, Ambrosini alla sinistra, con Zambrotta arretrato al posto di Favalli.
</TEXT>
</DOC>
