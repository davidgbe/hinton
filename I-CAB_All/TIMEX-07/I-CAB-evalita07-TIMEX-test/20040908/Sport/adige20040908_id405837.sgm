<DOC ID="adige20040908_id405837" DATE="20040908">
<TEXT>
﻿

Floro Flores pesca il jolly al fotofinish

La nuova Under di Gentile vince ancora ma non è stata strepitosa come a Trapani



CHISINAU - Un campo dai bizzarri rimbalzi, luci più che sufficienti e un avversario tutta corsa buono per sottolineare qualsiasi peccato azzurro di supponenza. E' quanto l'Italia di Lippi si deve aspettare oggi, contro la Moldavia. Questo infatti, oltre ai tre punti incamerati da Gentile verso l'Europeo di categoria grazie al gol al 93' del disoccupato Floro Flores, ha detto l'anteprima azzurra tra le due rappresentative Under 21. Si giocherà nello stesso stadio, e con ogni probabilità con gli stessi rapporti di forza. Alla fine, se a Lippi la vittoria senza gioco potrebbe andare bene, quella riacciuffata per i capelli dopo tanti sprechi e un salvataggio finale di Agliardi va più che bene a Gentile, che per lo striminzito 1-0 ha difatti esultato dopo 90' da sfinge, in piedi. Solo un colpo di testa di Floro Flores, l'attaccante svincolato dal Napoli e ora in cerca di nuova squadra, ha dato un senso alla serata. Per tutto il primo tempo, gli azzurrini di Gentile hanno sofferto voglia e freschezza atletica dei moldavi. Ci si mettono anche gli strani rimbalzi del pallone, la ruvidezza dei difensori moldavi e un arbitro, l'israeliano Levi Meir, che lascia giocare troppo e ferma l'azione alle volte inopinatamente. Ma anche al netto di improbabili alibi, resta un risultato: ci vogliono 35' minuti per vedere una bella azione azzurra. Ci vuole l'errore di Goldvanenco sull'uscita del portiere Paius: ma il tiro di Rosina è salvato sulla linea da Bordian. Il calo fisico moldavo del secondo tempo fa emergere la superiorità tecnica dell'Italia. Al 4' Aquilani pesca in area Pepe, il suo sinistro basso è bloccato a terra da Paius. All'11' Rosina spreca in area un assist di Montolivo, due minuti più tardi Pepe spara sull'esterno traversa un pallone d'oro. Al 21' è Rosina a sprecare di destro su lancio di Aquilani, al 33' Chiellini cade in area e chiede il rigore invano. Nel frattempo entra Flores e con lui un pizzico di vivacità in più, come dimostra al 35' con una discesa e tiro parato. Ma al 37' è azzurro il pericolo più grosso: Galtcan scappa via e serve solo in area il gigante Popovici, in uscita salva Agliardi. Sembra finita, prima della zuccata di Flores. Che al fischio finale piange, tra i sorrisi di sorpresa degli azzurrini.
</TEXT>
</DOC>
