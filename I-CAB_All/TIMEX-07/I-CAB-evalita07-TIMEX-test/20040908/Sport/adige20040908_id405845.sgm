<DOC ID="adige20040908_id405845" DATE="20040908">
<TEXT>
RALLY / All'« Adriatico » il trentino per un piazzamento

Travaglia: « Lo sterrato ci relega a spettatori »




TRENTO - Sei speciali venerdì, 9 sabato. Tutto su terra. Questo in sintesi, l'11° Rally dell'Adriatico, 9° appuntamento del tricolore. Renato Travaglia è carico, pronto a dare battaglia.
Sterrato uguale trazione integrale?
« Decisamente. Per noi, per le Super 1600 non c'è storia. Il podio sarà senz'altro riservato alle integrali. Una lotta tra il leader Andrea Navarra, dominatore delle ultime due edizioni, ed il suo diretto inseguitore Piero Longhi, entrambi su Subaru ».
Il vostro obiettivo?
« Puntiamo alla vittoria tra le due ruote motrici, come al San Marino ».
Già, ma Basso ed Andreucci occupano attualmente la 3ª e la 4ª piazza in classifica, con ancora tre gare da disputare.
« Disponiamo di novità sul propulsore. Inoltre la nostra Peugeot 206 Super 1600 ha mostrato più volte d'essere notevolmente cresciuta ».
Qualche foratura, come al 1000 Miglia ed al San Martino, la pioggia che ha tormentato il campionato ed i problemi elettrici all'Alpi Orientali. Insomma, non sembra una stagione fortunata.
« Vi sono anche queste annate e si reagisce. Anzi, ho maggior stimolo per dare il massimo ».
Ormai la lotta per il titolo è riservata a Navarra, Longhi, Andreucci e Basso.
« Noi puntiamo ad una vittoria assoluta. Dopo l'Adriatico si torna sull'asfalto del Sanremo e per chiudere il Targa Florio ».
Come sono le speciali dell'Adriatico?
« Le prove sono belle, veloci, ma con tante ripartenze, dove le 4 x 4 sono avvantaggiate ».
Iscritto anche Alessandro Bettega navigato da Mauro Grassi. Sullo sterrato di Ancona non potevano mancare Tiziano Nerobutto con Franco Battisti (Subaru). Il Rally scatta da Ancona venerdì alle 15,01 con rientro alle 22,30. Sabato partenza alle 7,01 ed arrivo alle 19,36. I chilometri totali del rally sono 703, dove 161 costituiranno le 15 speciali in programma.
Classifica conduttori: 1) Navarra 101 punti; 2) Longhi 92; 3) Andreucci 82; 4) Basso 74; 5) Dallavilla e Cantamessa 53; 7) Travaglia 40.
M.F.
</TEXT>
</DOC>
