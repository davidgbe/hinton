<DOC ID="adige20040908_id405834" DATE="20040908">
<TEXT>


Ronaldo ha chiesto la mano di Daniella Ciccarelli « Più duro del Mondiale »




RIO DE JANEIRO - Chiedere la mano dell'amata Daniella al padre è stato dieci volte più difficile che vincere il titolo mondiale, parola di Ronaldo. Il Fenomeno ha chiesto ufficialmente la mano della Cicarelli al genitore, Antonio de Padua Cicarelli, durante un incontro delle famiglie dei due fidanzati a San Paolo, dove il fuoriclasse ha giocato domenica con la Selecao. Ronaldo - per la cruciale cena in casa di un'amica di Daniella - si era preparato un discorso, ma al momento decisivo si è dimenticato tutto, limitandosi a balbettare la richiesta.
« E' stato dieci volte più difficile che conquistare la Coppa del mondo - ha poi confessato il Fenomeno, che non è neppure al primo matrimonio - Avevo imparato a memoria quello che volevo dire, ma invece sono rimasto lì muto ». « E' bastato ampiamente per convincere tutti », lo ha rincuorato la fidanzata.
</TEXT>
</DOC>
