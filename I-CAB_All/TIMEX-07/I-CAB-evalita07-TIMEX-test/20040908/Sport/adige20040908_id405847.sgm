<DOC ID="adige20040908_id405847" DATE="20040908">
<TEXT>
Molta routine all'ordine del giorno del consiglio federale che si riunirà oggi a Cavalese

Oggi Angelo Dalpez conoscerà i vertici Fisi




CAVALESE - Terzo Consiglio federale della seconda era Coppi questa mattina presso il Palacongressi di Cavalese.
Anche oggi i vertici della Fisi saranno ospiti del Comitato organizzatore Fiemme 2003. Nulla di trascendentale all'ordine del giorno. L'unica decisione che potrebbe riguardare il Trentino dovrebbe essere l'istituzione di una commissione che dovrà redigere una scheda di valutazione sulla situazione delle due località che hanno presentato candidatura per concorrere all'assegnazione dei Mondiali Prove Nordiche 2011. In lizza, come noto, nuovamente la Val di Fiemme, che sarebbe alla sua terza organizzazione iridata, e Pragelato.
Dopo le relazioni da parte delle direzioni agonistiche è in programma l'assegnazione delle competenze e la composizione di alcune Commissioni funzionali non ancora definite, come lo sci alpinismo, lo sci velocità, universitari, cittadini e rapporti con la scuola. Verranno poi illustrate alcune novità riguardo al tesseramento e agli aspetti assicurativi per la stagione 2004/05, quindi il primo esame delle Carte Federali riguardanti alcune modifiche allo statuto.
Sarà pure l'occasione per il nuovo presidente della Fisi trentina Angelo Dalpez di presentarsi ufficialmente al consiglio nazionale, mentre ricordiamo che tra i consiglieri nazionali ci sono pure i due trentini Giuseppe Giovanelli e Sandro Pertile.
Tra l'altro Giovanelli relazionerà sui suoi primi mesi come referente della squadra nazionale di fondo: « La squadra di Albarello sta lavorando molto bene, forse mai come quest'anno nel periodo estivo per essere già pronti per le gare di fine ottobre a Düsseldorf. In particolare voglio segnalare un Cristian Zorzi molto motivato e in ottima forma. Per il resto sono in prima linea nella commissione ski college e proprio in questi giorni inizierò il viaggio per conoscere tutte le realtà degli istituti sportivi della Fisi ».
(ma.bo.)
</TEXT>
</DOC>
