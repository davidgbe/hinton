<DOC ID="adige20040908_id405844" DATE="20040908">
<TEXT>
CICLISMO / Walter Proch (Under 23) è 6° a Sona

L'Aurora... sorge a Sebenico quattro allievi nei primi cinque




TRENTO - Ieri a Sona (Verona), il dilettante arcense della Gavardo Tecmor Walter Proch ha colto un ottimo sesto posto in una corsa per under 23 che ha visto al via oltre 100partecipanti. Duro il percorso, vallonato: solo in 42 hanno tagliato il traguardo. Ottima prova di Walter, che fin dal via è rimasto nel gruppetto a 10 dei migliori.
Ottime notizie anche dallo scorso fine settimana ciclistico: numerosi gli atleti trentini e altoatesini protagonisti in giro per la Penisola e pure all'estero.
È il caso dei ragazzi dell'Aurora Petrolvilla, impegnati domenica in un collegiale internazionale in Croazia. A Sebenico, gli Allievi hanno monopolizzato le prime posizioni, ad esclusione del gradino più alto del podio, sfuggito per un pelo: dalla seconda alla quinta posizione è stato tuttavia un assolo trentino, con rispettivamente Luca Benedetti (nella foto), Mattia Depaoli, Tiziano Callegari e Rudy Franchi.
Anche gli Esordienti della società del capoluogo si sono ben comportati: sempre in terra croata Mauro Giangrasso ha centrato un ottimo secondo posto, Andrea Furlani il settimo e Filippo Calliari l'ottavo.
Ancora Allievi: a Povegliano (Treviso), nel trofeo « Medaglia d'oro città di Povegliano », corsa di 80 km che si disputava domenica sull'impegnativo circuito del Montello, buona prestazione per i ragazzi della Ciclistica Dro diretti da Pier Giannasi. Michele Prandi ha infatti chiuso in ottava posizione, dopo che a -15 km dall'arrivo il compagno Patrick Facchini era andato in fuga assieme ad altri tre elementi. Un tentativo poi andato a vuoto, con la gara che si è conclusa in volata.
Domenica si è concluso poi il 30° Giro internazionale della Lunigiana. Pur senza cogliere risultati di rilievo, la pattuglia della rappresentativa regionale Juniores si è comunque ben comportata, come spiega il responsabile Ezio Consolati: « Quest'anno il livello era davvero elevato. Tante le nazionali estere che hanno partecipato in vista dei prossimi mondiali. Ad ogni modo il nostro bilancio non è negativo: Daniel Oss dopo il 5° posto della prima tappa, per poco non è riuscito a vincere la terza frazione ». Sabato intanto proprio Daniel Oss e Stefano Emer saranno impegnati nel bresciano nell'ultima prova indicativa per i Mondiali crono Juniores. Ai due alfieri regionali, il miglior in bocca al lupo.
Le. Po.
</TEXT>
</DOC>
