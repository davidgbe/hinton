<DOC ID="adige20040908_id405833" DATE="20040908">
<TEXT>
Un lieto fine per la telenovela dell'estate calcistica

Napoli, ok anche dalla Figc




ROMA - Titoli di coda per la telenovela dell'estate calcistica (o meglio film, visto che molto ruota attorno alla figura di Aurelio De Laurentiis): il Napoli giocherà in serie C1. Comincia con la vittoria del mondo del calcio sui tribunali l'era del club partenopeo targata De Laurentiis: dopo due mesi di ricorsi, tentativi andati in fumo di lodi, curatele fallimentari e l'ombra di Gaucci ad aleggiare sul futuro del nuovo Napoli, il produttore cinematografico che ha rilevato il titolo sportivo vede finalmente il fatidico 'the end'. L'ha scritto ieri la Figc spalancando le porte del terzo campionato professionistico al Napoli soccer: la 'X' nei calendari viene così riempita (girone B), anche se per vedere scendere in campo i nuovi azzurri bisognerà attendere qualche giorno in più sull'orario fissato alle 15 di domenica. Il consiglio federale ha concesso al Napoli tempo fino al 23 settembre per costruire la squadra.
</TEXT>
</DOC>
