<DOC ID="adige20041008_id414030" DATE="20041008">
<TEXT>
A scuola di turismo dalla Romania a Trento

Camerieri dall'Est, assunti i primi dodici




TRENTO - Dalla Romania in Trentino a scuola di turismo. È la proposta avanzata da Unione Forma (il Consorzio di formazione dell'Unione), finanziata per il 70% dall'Agenzia del Lavoro, appoggiata da Provincia e sindacati, accolta dalle scuole professionali del settore romene e portata a termine da 84 giovani (ne erano stati selezionati 86) tra i 18 ed i 28 anni.
I risultati del progetto « Cooperazione Romania - Italia Estate 2004 » verranno presentati nel pomeriggio di oggi all'Arcivescovile di Trento, nell'ambito di un convegno, mentre in mattinata saranno illustrati ad una ventina di associazioni aderenti a Confcommercio: « Il nostro è stato il primo progetto di questo tipo in Italia - esordisce Carlo Fiaschetti, presidente di Unione Forma - e non escludiamo la possibilità di collaborare con altri organismi e di estendere questo sistema anche ad altri comparti ». Il progetto pilota riservato al turismo trova la sua spiegazione nelle esigenze manifestate dagli operatori trentini che lamentano « difficoltà di reperimento delle figure professionali quali camerieri di sala, ai piani e aiutocuoco ». Gli esercizi della provincia coinvolti dal progetto (circa 350 mila euro messi a disposizione dalla sola Agenzia del Lavoro) sono una quarantina e si sono accollati una parte dei costi. Il gradimento sembra elevato: una dozzina di allievi hanno già firmato un contratto per il prossimo anno.
Un'altra dozzina (forse di più) potrebbero guadagnarselo nei prossimi giorni. I giovani hanno completato una prima fase di tirocinio (21 giugno-31 luglio), hanno lavorato con un contratto di « lavoro subordinato » nel mese di agosto , hanno terminato una seconda parte di tirocinio dall'1 al 12 settembre e, fino a domani, porteranno a termine la fase formativa in aula. Il personale romeno - 60% donne, 40% maschi - è stato inserito in strutture « non a gestione familiare estrema » per agevolarne l'apprendimento dei sistemi di lavoro.
M.E.
</TEXT>
</DOC>
