<DOC ID="adige20041008_id414029" DATE="20041008">
<TEXT>
La compagnia aerea è controllata dalla Alpenair di Franz Senfter

« La crisi di Air Alps non ci toccherà »




BOLZANO - Il Bbt (Brennerbasistunnel, secondo la denominazione corrente), resta il principale oggetto del desiderio di Euregio Finance.
L'a.d. Gabrielli ha infatti spiegato che la società punta chiaramente al business della realizzazione dell'infrastruttura: « Dopo la creazione di una commissione bilaterale tra Italia e Austria composta da membri del governo, dovrà essere creata la società a capitale pubblico il cui compito è di bandire la gara e scegliere le imprese. Il terzo livello, che è quello che ci interessa, riguarda l'individuazione del general contractor, ossia della associazione di imprese che realizzerà l'opera ».
Non solo tunnel, comunque, anche se con il traforo « c'è lavoro per i prossimi 15 anni », ha sottolineato Gabrielli. Euregio punta anche all'energia. L'ad ha ricordato che il prossimo anno partiranno le gare per le concessioni di diciannove centrali idroelettriche in Alto Adige, in scadenza nel 2010. « Siamo interessati all'energia tradizionale ma anche a quella alternativa, derivata da rifiuti, gas o altro ».
Durante la conferenza stampa di ieri è stato anche toccato il tasto dolente Air Alps, che come detto è in mano ad Alpen Air.
Nei giorni scorsi si è parlato anche di un fallimento in vista per la compagnia aeroportuale, che proprio recentemente ha chiesto aiuto alla A22. « In effetti - ha ammesso Senfter - la nostra compagnia è in crisi, come altre peraltro. Ad ogni modo - ha concluso - se dovessero esserci delle ripercussioni economiche su Alpenair, queste non ricadranno su Euregio Finance ».
</TEXT>
</DOC>
