<DOC ID="adige20041008_id414026" DATE="20041008">
<TEXT>
Il cda approva il bilancio con l'utile a 1,7 milioni e fissa l'assemblea al 22 novembre. Progetto vino, chiesta una svolta

Cavit, gli Usa chiedono più vino

Prevista crescita del 20% la qualità per Palm Bay e Gallo


TRENTO - Tasse per 113.000 euro, un utile di 1,7 milioni di euro, in calo di 300.000 euro circa rispetto al bilancio precedente, dove, però, gli ammortamenti erano inferiori. Sono i numeri, in parte contenuti nella bozza illustrata a fine luglio, del bilancio definitivo 2003-2004 di Cavit approvato ieri dal consiglio di amministrazione. Confermato il balzo del fatturato di gruppo che ha ormai superato i 225 milioni di euro (+14% circa). I dati saranno illustrati ai soci nell'assemblea in programma alle 9 del 22 novembre.
Se questo è il consuntivo della stagione passata, per quella entrante i segnali sono buoni per gli Usa, mentre c'è la sensazione che il mercato, nel suo complesso, abbia minor capacità di acquisto.
Per Cavit, però, come è emerso in consiglio, i prezzi rimarranno anche per quest'anno in linea con quanto avvenuto la scorsa stagione commerciale. Ad evitare la sorte di produttori di altre zone d'Italia che stanno verificando un calo dei ricavi sulle vendite (i prezzi dei bordolesi, Merlot e Cabernet, evidenziano a livello italiano, riduzioni anche del 10-15%), sono i grandi volumi di prodotto Cavit. Quote sostenute dalla massiccia richiesta di vino del consorzio di Ravina che arriva dagli Usa. Da Palm Bay (che vende oltreoceano le bottiglie a marchio Cavit) e Gallo Winery (che utilizza l'etichetta Eccodomani), infatti, in fase di budget relativo alla vendemmia 2004, è già arrivata una richiesta di prodotto superiore del 20% rispetto alla stagione precedente.
Si calcola, infatti, che serviranno 70.000 quintali di uva contro i 60.000 dell'ultima campagna. I vitigni che fanno la parte del leone, nelle spedizioni verso gli Usa, sono ancora il Pinot Grigio e, a seguire, il Merlot.
In cda, infine, Carlo Filiberto Bleggi ha richiamato l'attenzione al rapporto, che Toblino ha stigmatizzato, con Trentino Spa. Bleggi ha sottolineato la necessità di una svolta del modo di procedere rispetto al progetto vino. Un concetto ripreso dallo stesso presidente di Cavit, Francesco Sartori, che senza intento polemico, ha chiesto che la commissione venga convocata in sede di predisposizione dei progetti e non successivamente alla loro stesura.
È ripresa, intanto, anche l'attività nello stabilimento in Rotaliana dove viene imbottigliato vino Cavit.
A. Con.
</TEXT>
</DOC>
