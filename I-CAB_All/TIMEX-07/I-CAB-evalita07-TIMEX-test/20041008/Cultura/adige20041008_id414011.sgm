<DOC ID="adige20041008_id414011" DATE="20041008">
<TEXT>


Alla rassegna di Rovereto, nuovi interrogativi

Ötzi, che mistero


Chi uccise Ötzi? Chi era l'uomo venuto dal ghiaccio? Era un capo tribù, uno sciamano o un pastore? Un giallo che ha più di 5000 anni. E' stato questo il tema del secondo incontro della Retrospettiva « Scopri l'Archeologia », organizzata nell'ambito della Rassegna Internazionale del Cinema Archeologico di Rovereto, dedicata alle scuole.
Dopo la proiezione del film « L'uomo venuto dal ghiaccio » di Brando Quilici, che racconta la ricerca avvenuta intorno alla mummia rinvenuta sulle Alpi altoatesine, e le nuove scoperte, si è aperto il dibattito con gli studenti dell'Istituto Don Milani con l'archeologo Umberto Tecchiati, dell'Ufficio Beni Archeologici di Bolzano.
Secondo le analisi mediche, l'uomo dei ghiacci venne sicuramente ucciso da una freccia che lo colpì alla schiena. Chi era quest'uomo che portava un'ascia di rame e perché venne ucciso, sono state le due domande al centro del dibattito.
Sicuramente era un uomo di rango: portava un oggetto riservato alla classe più elevata, un ascia in rame. Nelle mani stringeva un pugnale, ed il suo corpo mostra evidenti segni di colluttazione. Le ipotesi più recenti parlano di un pastore, assassinato per le sue greggi. « Ma se così fosse - ha spiegato Tecchiati - perché non gli hanno rubato l'ascia, un oggetto dall'enorme valore all'epoca? »
Un'altra ipotesi parla di uno sciamano, un uomo di religione che si sarebbe immolato per la sua gente, ma non si spiega, anche in questo caso, l'armamento di cui era dotato nel momento della morte e il colpo alle spalle.
Nei casi documentati archeologicamente di sacrifici umani, non esiste testimonianza di questo genere di uccisione rituale, con una freccia conficcata alle spalle da una distanza notevole alla velocità di circa 140 km.
Secondo Tecchiati, si trattava sicuramente un uomo d'alto rango, un sopravvissuto, poiché in un epoca in cui difficilmente si raggiungevano i trent'anni, Oetzi è morto assassinato ad un età di oltre 40. Lo scarso logorio delle ossa delle articolazioni denota una vita priva di stress fisici, quindi esclude l'ipotesi del pastore.
I tatuaggi sul corpo non sono prova di appartenenza ad una casta specifica come quella degli sciamani, perché la spiegazione più plausibile sembrerebbe quella magica taumaturgica, riservata certo ad un uomo particolare, ma non necessariamente ad un uomo di religione.
Il mistero di Ötzi continua ad affascinare i ricercatori, ed è destinato ad mantenere vivo l'interesse per questo straordinario testimone di un passato lontanissimo nelle generazioni future.
</TEXT>
</DOC>
