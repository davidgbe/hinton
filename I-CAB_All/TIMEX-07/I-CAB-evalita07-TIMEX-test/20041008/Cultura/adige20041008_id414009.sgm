<DOC ID="adige20041008_id414009" DATE="20041008">
<TEXT>
L'associazione sarà il referente per i fondi e le iniziative trentine

Nasce il Circuito della Danza

Dal Ministero, l'incarico a « Oriente Occidente »
Di ALEX FRANCHINI


ROVERETO - L'associazione «Incontri Internazionali» di Rovereto ha ricevuto dal Ministero dei Beni e delle Attività Culturali l'incarico di gestire il Circuito della Danza. Paolo Baldessari, con Paolo Manfrini e Lanfranco Cis, ci spiegano cosa significa.
Cos'è il Circuito della Danza?
« E' un progetto che il ministero promuove in tutte le regioni italiane con l'intenzione di far conoscere la danza italiana ed internazionale a sempre un maggior numero di persone. Una promozione della danza, così come fanno altri Paesi europei, realizzata incentivando la circuitazione di spettacoli, accompagnati da iniziative di formazione ».
Cosa porterà questo progetto in Trentino?
« Una presenza maggiore di compagnie, di spettacoli di danza ed anche di tutta una serie di attività di culturali e di formazione: incontri, dibattiti, laboratori. Ma soprattutto spettacoli. Il circuito prevede che ci sia un minimo per accedere a questo regolamento nazionale: in un anno bisogna far girare sul territorio provinciale almeno 24 spettacoli ».
Questo significa accesso ad una importante fonte di finanziamento?
« Innanzitutto ad una sovvenzione rilevante; ma l'interesse è che il Trentino viene identificato come uno dei territori su cui fare attecchire un circuito, che ha respiro nazionale. E' anche un riconoscimento per l'associazione "Incontri Internazionali" di Rovereto per il lavoro fatto attraverso il Festival ed il CID. Una notizia estremamente positiva per noi e per Rovereto, che è la sede di entrambe le realtà: diventa infatti uno dei territori più importanti a livello nazionale e non solo nel campo della danza contemporanea ».
Siete stati scelti come l'unico referente ufficiale: verrà cambiata la struttura dell'ente per gestire la nuova funzione e la disponibilità di fondi?
« No, non cambia assolutamente niente, perché questa è una attività che va ad aggiungersi a quella del festival. L'associazione opera già nel campo della danza a livello internazionale. Ha le capacità organizzative necessarie, una lunga esperienza e rapporti con compagnie ed istituti, che secondo il ministero la mettono in grado di organizzare al meglio anche il circuito ».
Cosa accadrà a Verona e Mantova che sono appena entrate a far parte della programmazione del festival?
« I circuiti sono regionali. Il Veneto ha già il suo, operativo da 2 anni. La Lombardia ha recentemente ottenuto il riconoscimento del proprio. Si cercherà un coordinamento tra tutti i circuiti per organizzare al meglio la programmazione ».
L'associazione stabilirà le stagioni di danza dei principali teatri in provincia? Avrà voce in capitolo e firmerà questa parte dei cartelloni delle stagioni?
« Ogni Comune, ogni stagione manterrà la sua autonomia. Non c'è nulla che venga imposto. Questa è una opportunità in più, una offerta di danza in più a disposizione di tutto il territorio. Va anche tenuto presente che non esistono in Trentino stagioni di danza; si fa sporadicamente qualche spettacolo, ma non programmazioni articolate né tanto meno un circuito. Con questo affidamento ministeriale c'è invece la possibilità di mettere in rete una serie di Comuni che hanno voglia di approfittare dell'occasione per realizzare un circuito che si articoli anche in vere e proprie stagioni di danza ».
Il festival allora troverà una modalità per assegnare i fondi che sono stati resi disponibili agli altri enti ed alle compagnie che fanno danza?
« Il fondo ministeriale è affidato ad "Incontri Internazionali" di Rovereto. Questo consente di organizzare un progetto a cui possono anche aggiungersi altri fondi, da parte dei Comuni o da parte della provincia. Questo darà la possibilità di organizzare un sistema ancora più largo ed importante di quanto non si possa fare con i soli contributi ministeriali ».
Quindi saranno avviate altre collaborazioni a livello locale?
« A livello locale ci sarà una possibilità in più sulla quale sarà sempre possibile innestarsi. Nelle intenzioni del ministero è una iniziativa che dovrebbe stimolare l'aggiunta di altri finanziamenti e di altre collaborazioni da parte dei Comuni o di altri enti ed associazioni ».
Siete già in grado di indicarne alcune?
« Aspettiamo che il ministero definisca la cifra da affidare. Questa dipende anche dai finanziamenti al FUS (Fondo unico dello spettacolo), e sarà una conseguenza della manovra finanziaria. Quando sapremo quanto sarà a nostra disposizione inizieremo i contatti con la Provincia che è il nostro partner principale e poi con i Comuni. Partendo ovviamente dai maggiori: quello di Rovereto e quello di Trento, attraverso il Centro Santa Chiara con cui abbiamo già avviato un rapporto di collaborazione ».
</TEXT>
</DOC>
