<DOC ID="adige20041008_id414014" DATE="20041008">
<TEXT>
Un convegno a Sociologia, per il lancio di « Superstudent » universitaria

La televisione « alternativa »

Community o « tele street »: nuovo modo di comunicare
di ALESSANDRO FRANCESCHINI


« Dal villaggio globale al villaggio locale? » è la domanda che intitolava il seminario svoltosi nei giorni scorsi presso la facoltà di Sociologia di Trento e promosso dai docenti e dai ricercatori del Dipartimento di Scienze umane e sociali. L'occasione è data dalla nascita, in queste settimane, della prima community television trentina - lanciata dall'Opera Universitaria in collaborazione con la Galleria Civica di Trento. La rete "Superstudent", come è noto, ha debuttato ieri con le sue trasmissioni dal Pub Binario di Trento. Sarà gestita completamente da studenti che agiranno in autonomia, garantendo palinsesto, programmi e apparato tecnico. La nascita di questa nuova community television che viaggerà sul web sta diventando un tema importante di confronto. Molti in sala gli uditori.
Partecipavano al dibattito, coordinato dai professori Pierangelo Schiera e Massimiano Bucchi, alcuni dei principali esperti italiani del settore: Andrea Melodia (dirigente Rai), Marco Nolli (Politecnico di Milano), Laura Tettamanzi (esperta di media digitali), Marcello Pecchioli (critico televisivo) e Massimo Arvat (produttore televisivo). Le domande sottese al dibattito erano queste: Quale tipo di tendenza rivelano le community television per l'evoluzione del mezzo televisivo e in generale della comunicazione? Dopo aver considerato per decenni la televisione come un fattore di omologazione e globalizzazione, siamo di fronte a una riscoperta di una dimensione « locale » della comunicazione?
La tavola rotonda è iniziata con la comunicazione di Massimo Arvat che ha portato la sua esperienza di produttore di community television in Piemonte. Lì le comunità locali sono riuscite a creare un rete "popolare" - nata prima con dei semplici cittadini, poi da associazioni ambientaliste e quindi da un gruppo variegato di associazioni e gruppi spontanei - dando luogo ad una programmazione quotidiana di mezz'ora che veniva trasmessa anche dalle Tv provinciali. Il modello si concretizzava in un talk show che trattava di problemi legati al territorio e che veniva realizzato in un luogo pubblico. « La televisione - ha detto il produttore - è uno strumento che deve servire anzitutto a mettere in comunicazione le persone. Persone che sono diverse ma che proprio attraverso la community television creano comunità ».
Andrea Melodia ha invece parlato dell'evoluzione del modello televisivo e delle sue prospettive: dal suo esordio che lo vedeva come artefice della comunicazione di massa, al tentativo degli anni Settanta di decentramento (con la nascita e poi la morte delle sedi Rai regionali), agli scenari della Tv di domani che non sarà più articolata in canali ma semmai gestita da links. La tendenza sarà poi quella di una televisione a copertura universale che vive grazie ad una produzione universale. « Queste reti - ha concluso Melodia - avranno tanto più vita lunga quanto sapranno interagire tra loro ».
Marco Nolli ha parlato della sua esperienza di studioso delle community television - quelle che altrove vengono chiamate, molte efficacemente Tele Street. Si tratta di esperienze molto interessanti ma che spesso hanno una vita breve e che si concludono con un grande dissipamento di energie. « Il progetto Superstudent di Trento - ha detto Nolli - sarà tanto più longevo quanto più saprà aprirsi anche fuori dall'Università ».
Laura Tettamanzi ha invece parlato delle sue ricerche in campo di scenari comunicativi contemporanei. Secondo la studiosa le community television possono essere delle esperienze importanti se riescono a fare rete, attraverso Internet, con le altre esperienze simili distribuite nel mondo. Ha conclusi gli interventi il critico televisivo Marcello Pecchioli che ha mostrato alcune esperienze che parlano della nascita delle prime reti e dei vari approcci che poi sono confluiti nell'attuale metodologia che sta alla base di tutte le Internet Tv.
</TEXT>
</DOC>
