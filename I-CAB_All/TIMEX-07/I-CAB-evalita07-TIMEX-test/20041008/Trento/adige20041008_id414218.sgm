<DOC ID="adige20041008_id414218" DATE="20041008">
<TEXT>
Escono di scena due imputati minori. Prosegue il processo per Giorgio Martini e Alessandro Fronchetti

Residuati bellici nei laghi, dentista assolto




Si sono chiuse altre due posizioni nell'infinito procedimento giudiziario sugli ordigni bellici recuperati dai laghi trentini. Mentre di fronte al giudice Giorgio Flaim prosegue il processo con rito abbreviato ai due principali imputati - Alessandro Fronchetti (ex studente di giurisprudenza, ora laureato, con la passione per le immersioni e i vecchi ordigni bellici) e Giorgio Martini (farmacista di Cembra, collezionista ed esperto d'armi) - ieri sono state definite altre due posizioni marginali. Il dentista Massimo Pasqualini, finito nei guai per possesso di vecchia polvere da sparo, è stato assolto. « Il fatto non sussiste », la formula usata dal giudice che ha dunque accolto le richieste dei difensori Mario Murgo ed Elena Biaggioni.
Esce sostanzialmente indenne da questa tormentata vicenda giudiziaria anche Alberto Roat, appassionato di immersioni finito sotto indagine per aver compiuto alcune immersioni con Fronchetti. Roat, che era difeso dal fratello Maurizio, è stato prosciolto dall'accusa di aver omesso di denunciare il ritrovamento di ordigni nel corso di immersioni. L'imputato ha invece pagato un'oblazione, estinguendo così il reato, per l'accusa - sempre peraltro respinta - di aver recuperato dall'acqua della balistite.
Più complessa invece è la situazione per i due imputati principali. Ieri l'udienza è stata monopolizzata dal difensore di Martini che aveva citato alcuni testimoni. L'udienza proseguirà martedì prossimo. Ma la sentenza arriverà solo dopo che il giudice avrà sentito anche i periti.
</TEXT>
</DOC>
