<DOC ID="adige20041008_id414233" DATE="20041008">
<TEXT>
Il numero per avere informazioni su documenti e uffici è 199 113 000

Tutto sulla polizia col telefono

Inaugurata anche a Trento la casella vocale


Volete sapere cosa serve per fare il passaporto o il porto d'armi? Volete conoscere i requisiti per partecipare ai concorsi nella polizia di Stato o sapere dov'ìè l'ufficio di polizia a voi più vicino? Un nuovo servizio della polizia di Stato, la casella vocale accessibile tramite il numero 199 113 000, permetterà di ottenere queste e altre informazioni attraverso il telefono, in qualsiasi momento e da casa, senza recarsi presso gli uffici.
Le informazioni offerte da questo servizio di « navigazione vocale », attivo dal 29 settembre 2004 e presentato ieri mattina a Trento dal questore Nicola D'Agostino, saranno: concorsi, passaporti, stranieri, minori, armi, indirizzi delle questure, e ancora informazioni sulla cessione fabbricati, sull'accesso agli atti amministrativi e per ottenere l'autorizzazione di svolgere manifestazioni pubbliche.
Per usufruire del servizio (che è a pagamento e le cui tariffe sono riportate nel box) basta seguire le istruzioni dello sportello virtuale digitando sulla tastiera del telefono il numero dell'argomento che vi interessa o selezionandolo a voce.
Il nuovo servizio rientra nel progetto del Dipartimento di pubblica sicurezza che tende ad avvicinare la polizia di Stato alla gente, per conoscere meglio i bisogni della popolazione, per aumentarne la fiducia e migliorare la qualità della vita. Sono questi i principali obiettivi della filosofia di « Polizia di prossimità »: poliziotti sempre più presenti sul territorio, in grado d'intervenire con tempestività in aiuto dei cittadini e aperti alla collaborazione con altre istituzioni.
Quando si parla di polizia di prossimità non s'intende solo l'agente di quartiere che opera in un territorio delimitato, ma anche una serie di nuove iniziative come l'apertura di commissariati di quartiere, il servizio denunce a domicilio per anziani e portatori di handicap, l'ufficio minori, il progetto « parchi sicuri ».
Il progetto prevede anche l'attivazione presso le questure degli uffici per le relazioni con il pubblico, l'organizzazione di « squadre tifoserie » sezioni speciali per prevenire incidenti nelle partite di calcio, l'iniziativa a favore dei più piccoli: « il poliziotto un amico in più » e il sito Internet (www.poliziadistato.it) che, giorno dopo giorno, si arricchisce di informazioni e servizi utili per i cittadini e dove sono disponibili anche i moduli da compilare per presentare varie richieste ai commissariati.
</TEXT>
</DOC>
