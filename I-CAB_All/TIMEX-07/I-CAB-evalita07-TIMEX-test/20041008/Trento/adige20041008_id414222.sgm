<DOC ID="adige20041008_id414222" DATE="20041008">
<TEXT>


« Hai il malocchio » e lei versa 35 mila euro

Arrestati due nomadi
La vittima una 40enne
Per abbordarla l'uomo ha finto di avere con lei un incidente stradale
La donna poi ha vestito i panni della maga


Con un finto incidente stradale l'hanno agganciata. Hanno colto elementi di debolezza nella sua personalità. E senza pietà hanno affondato il colpo, spillandole a più riprese un totale di 35 mila euro per - così dicevano - toglierle il malocchio.
Forse Mario Bevilacqua, 39 anni nativo di Torre Annunziata e Anna Abbruzzese, 39 anni nata a Verona entrambi senza fissa dimora, credevano pure che la 40enne sprovveduta trentina che aveva abboccato alla loro esca mai e poi mai li avrebbe denunciati. In questo però sbagliavano, tanto è vero che il nucleo operativo provinciale dei carabinieri comandato dal tenente Risottino, informato di quanto successo, è risalito all'identità dei due e li ha tratti in arresto con l'accusa di circonvenzione di incapace.
L'attività investigativa era iniziata nella primavera di quest'anno quando una signora di circa 40 anni di Trento, vinta la vergogna, si era presentata in caserma per denunciare la sottrazione di 35 mila euro da parte di due nomadi che le avevano promesso di toglierle il malocchio ma che una volta intascati i soldi si erano resi irreperibili.
Singolare il modo in cui Mario Bevilacqua era riuscito ad avere il contatto con la donna. Trovandosi un giorno al volante della sua auto e viaggiando a bassa velocità, la signora si vide superare da una Mercedes che poi si pose davanti a lei a velocità ancora minore, tale da indurla a superarla. A quel punto la signora - che pure aveva eseguito correttamente la manovra - sentì un colpo e subito dopo vide il conducente della Mercedes che le faceva i fari.
Si fermò e l'uomo al volante della berlina le fece notare che gli aveva danneggiato lo specchietto retrovisore sinistro. Spaesata la donna - sebbene la sua auto non riportasse alcun segno del presunto urto -, accondiscese a rifondere un danno stimato dall'uomo in mille euro, prelevando il denaro a casa sua con il nomade appresso. Fu parlando con la signora che l'impostore si rese conto che la persona che aveva davanti poteva essere raggirata ancora.
Discusse con lei di malocchio e influssi negativi e le presentò in un secondo momento Anna Abbruzzese, spacciata come maga e veggente, esperta - guarda caso - di malocchio.
La quarantenne trentina, in stato di debolezza psichica, aveva abbassato completamente la guardia e si incontrò cinque volte con la "maga", la quale per i "riti" che praticava, si fece pagare in totale 35 mila euro. Quando la signora uscita dal periodo di confusione ha sospettato di essere stata presa in giro e ripulita dei suoi soldi, ha constatato amaramente che gli approfittatori si erano completamente volatilizzati. È stato allora che si è rivolta ai carabinieri. Il loro lavoro non è stato per niente facile, ma al termine di una lunga indagine sono riusciti ad individuare i responsabili e ad arrestarli a Napoli, in un appartamento in via Bernardo Quaranta.
</TEXT>
</DOC>
