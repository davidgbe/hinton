<DOC ID="adige20041008_id414224" DATE="20041008">
<TEXT>
Dopo l'incidente non si fermò. Il giudice dispone il sequestro del documento

Via la patente alla nonna

Investì un pedone senza accorgersi di nulla


È possibile investire una persona in città, fratturarle una clavicola, provocare un'evidente danno al parabrezza della propria auto e non accorgersi di nulla? La logica dice che è improbabile, per non dire impossibile, ma questo è proprio quanto sarebbe accaduto ad una donna di Trento, un'ottantenne ora indagata per omissione di soccorso.
La sua patente, dopo che l'avvocato Bonifacio Giudiceandrea era riuscito miracolosamente a farle restituire il documento sospeso dal Commissariato del governo, è stata ora posta sotto sequestro dall'autorità giudiziaria. Un provvedimento più unico che raro, disposto in fretta e furia sulla base di un'elementare considerazione: se i riflessi dell'anziana guidatrice non le consentono di accorgersi di aver investito una persona per strada, significa che la donna al volante è un pericolo per sè e per gli altri. E così il gip Marco La Ganga ha accolto la richiesta del pm Giuseppe De Benedetto che chiedeva il sequestro cautelativo del documento di guida.
L'incidente risale al 21 maggio scorso. Quel giorno una ragazza che sta prendendo lezioni di guida si apprestava a salire sull'auto della scuola per fare pratica. Il mezzo era parcheggiato in corso Buonarroti nei pressi dell'incrocio con via Sant'Antonio da Trento. Proprio mentre la poveretta stava aprendo lo sportello dell'auto, è passata una Fiat Seicento che ha centrato la ragazza scaraventandola per terra. Sotto gli occhi allibiti di alcuni testimoni, l'investitore non si fermava ma tirava diritto. Mentre la ragazza veniva soccorsa e trasferita al pronto soccorso per una frattura alla spalla, i vigili urbani tentavano di identificare il pirata. Il modello dell'auto (Fiat Seicento), il colore (bianco) e alcuni numeri di targa, portavano gli agenti fino a V.M., 80 anni di Trento. Sulla sua Seicento c'erano ancora i segni inconfondibili dell'incidente.
La donna si è giustificata sostenendo di non essersi accorta di nulla. Questo però non impediva l'avvio di un procedimento amministrativo che portava alla sospensione del documento di guida da parte del Commissariato del governo. Contro questa decisione il legale della signora presentava ricorso al giudice di pace che accoglieva le tesi del difensore riconsegnando la patente all'anziana guidatrice.
A questo punto è intervenuta la procura della Repubblica che sull'accaduto aveva aperto un procedimento penale per omissione di soccorso. Per il pm Giuseppe De Benedetto non è stato difficile motivare la richiesta cautelare: se davvero la signora non si era accorta di aver mandato all'ospedale un pedone, è meglio forse che lasci perdere la pantente e prenda l'autobus.
</TEXT>
</DOC>
