<DOC ID="adige20041008_id414232" DATE="20041008">
<TEXT>
Presentato il concorso per 23 mila volontari

Carriera nell'esercito




Stop al vecchio anno di "naia", da tanti giovani temuto ed evitato tramite il rinvio al militare presentano ogni autunno alla caserma vicina a casa. Dal primo gennaio 2005 il servizio militare diventerà esclusivamente volontario, come previsto dalla legge 226 del 23 agosto scorso. Le forze armate, dal canto loro, hanno rinnovato parte della propria organizzazione per rendere le nuove leve più qualificate e soddisfatte.
Come illustrato dal comandante Renzo Pegoraro (nella foto), i ragazzi e le ragazze interessati a far parte dell'esercito potranno partecipare al concorso per titoli e diventare volontari a ferma prefissata di un anno ("Vfp 1"). Il loro stipendio si aggirerà sui 700 euro, non male considerato che sarà la caserma a fornire vitto, alloggio ed uniforme. I posti disponibili sono 23.500, ed il 10% di questi sarà riservato al gentil sesso. Tra le novità, la possibilità di partecipare al concorso anche per chi porta già la fede al dito. Nella domanda si potranno esprimere 4 preferenze sulla destinazione in cui prendere servizio; inoltre chi esprimerà il desiderio di entrare negli Alpini avrà la certezza di venire esaudito e percepirà 50 euro mensili in più.
La ferma di un anno permetterà di entrare in possesso del "patentino", unica possibilità per accedere alle selezioni per le forze armate, i corpi armati dello stato, tra cui la polizia, ed il corpo militare della Croce rossa italiana. Alla fine del primo anno, si potrà quindi decidere se restare in caserma per altri quattro anni, diventando "Vfp 4", con uno stipendio di 900 euro mensili, o accedere alle carriere iniziali delle forze di polizia. Immediatamente o dopo un'eventuale ulteriore rafferma biennale, sarà possibile diventare parte delle forze permanenti, a patto che non si siano superati i 30 anni d'età.
Le domande non hanno tardato ad arrivare e si stima saranno in esubero rispetto alla disponibilità di posti. Negli ultimi anni le forze armate hanno subito un radicale mutamento, soprattutto nelle modalità di comunicazione con la popolazione civile. Molto successo hanno riscontrato gli stand presso le fiere di Borgo Valsugana e Riva del Garda, nonché i "Rap Camp" in cui, oltre all'esposizione di mezzi e materiali usati dall'esercito italiano, numerosi giovani volontari sono a disposizione per raccontare la loro esperienza e le missioni cui hanno preso parte.
La leva volontaria a ferma prefissata si propone quindi anche come opportunità di lavoro sicuro.
F. Re
</TEXT>
</DOC>
