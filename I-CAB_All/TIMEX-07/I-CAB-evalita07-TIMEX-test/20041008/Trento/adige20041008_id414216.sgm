<DOC ID="adige20041008_id414216" DATE="20041008">
<TEXT>
Giustizia
L'imputato era tra gli organizzatori della gara di volo. Alla parte civile provvisionale da 132 mila euro

Morte col parapendio, condannato

Sei anni dopo l'incidente, 2 mesi e 20 giorni al fassano Enzo Lorenz


Sei anni dopo la morte di Tiberio Riva, l'appassionato di parapendio di Bergamo precipitato in val di Fassa durante i campionati italiani della disciplina, la giustizia ha scritto la sua prima sentenza. Ieri, a conclusione di un lungo e tormentato iter giudiziario, il giudice Carlo Ancona ha condannato a 2 mesi e 20 giorni di reclusione per omicidio colposo Enzo Lorenz, 45 anni di Canazei. L'imputato era uno degli organizzatori della manifestazione. Il giudice ha anche assegnato 132 mila euro di risarcimento a titolo di provvisionale alla vedova dell'atleta e alle sue due giovani figlie.
È un caso di grande complessità quello discusso ieri in un processo con rito abbreviato. Un caso riaperto anche grazie all'ostinazione dell'avvocato Stefania Turrone, del Foro di Rovereto, che più volte per conto dei familiari di Riva si è opposta alle richieste di archiviazione presentate dalla procura. Uno degli ultimi capitoli di questa battaglia giudiziaria si era celebrato davanti al giudice Marco La Ganga l'inverno scorso, quando il magistrato rinviò gli atti alla procura disponendo ulteriori accertamenti aprendo così la strada al processo di ieri.
Gli imputati erano nove, tra organizzatori della manifestazione e piloti. Si trattava di Luciano Jimmy Pacher, pluricampione italiano ed europeo di parapendio, Maurizio Bottegal, noto campione feltrino, Enzo Lorenz, organizzatore, Luciano Gallo, Andrea Verlato, Pietro Bacchi, Riccardo Greppi, Italo Tarasconi e Paolo Marchioni. Tutti loro ieri sono stati assolti, tranne Lorenz anche se il pm Carmine Russo aveva chiesto anche la condanna di Tarasconi.
Occorre attendere le motivazioni della sentenza per comprendere quale ragionamento abbia condotto il giudice ad infliggere una condanna, per quanto minimale. I difensori di Lorenz, Roberto Bertuol e Alberto Cunaccia, avevano validi argomenti per sperare nell'assoluzione. C'era in particolare una perizia affidata dal giudice al comandante Calabresi (un decano del volo) che escludeva responsabilità da parte degli organizzatori. Secondo la difesa mancava il nesso di causalità visto che la morte sarebbe stata da attribuire ad una condotta di gara temeraria da parte dello stesso Tiberio Riva. A favore della difesa giocava anche una seconda circostanza: in qualsiasi momento i concorrenti avrebbero potuto interrompere la gara e atterrare in aree appositamente individuate.
Invece il giudice ha ritenuto che una responsabilità, o forse corresponsabilità, da parte di Lorenz, e solo da parte sua, ci sia stata. Probabilmente Ancona riteneva che l'imputato avesse gli strumenti per comprendere che quando Riva si preparava al suo volo, le condizioni meteo non erano più sicure e dunque avrebbe dovuto sospendere le partenze. Invece Riva, 35 anni di Bergamo, si era levato in volo dal Belvedere di Canazei e sarebbe dovuto atterrare al termine delle sue evoluzioni nella piana di Campitello. Dopo una decina di minuti in aria, però, la sua vela toccò la parete rocciosa dei dirupi di Larséc e l'atleta precipitò per un centinaio di metri.
</TEXT>
</DOC>
