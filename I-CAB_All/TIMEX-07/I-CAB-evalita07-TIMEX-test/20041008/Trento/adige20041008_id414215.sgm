<DOC ID="adige20041008_id414215" DATE="20041008">
<TEXT>
Operatori e pazienti senza barriere: per guarire occorre avere interlocutori attenti

Disturbi della personalità in aumento

L'allarme al convegno « Le parole ritrovate » del Centro salute mentale


Si è aperto ieri pomeriggio nella sala della cooperazione di via Segantini il quinto incontro nazionale per le culture e le pratiche di condivisione nelle politiche di salute mentale: oltre 600 le persone presenti. « Le parole ritrovate », questo il titolo del convegno che si protrarrà fino a sabato e che è stato promosso dal servizio di salute mentale di Trento, in collaborazione con le associazioni Ama e La Panchina. « L'intento di questo convegno - ha affermato Renzo De Stefani, responsabile del servizio di salute mentale - è quello di creare uno spazio riservato e protetto, dove per una volta cadono i muri eretti tra operatori e pazienti. Esso vuole costituire la chiave di volta per far sì che tutti possano imparare da tutti, perché ognuno sia consapevole di dare un contributo positivo per collaborare a costruire qualcosa ».
Ieri pomeriggio si è dato spazio ai protagonisti, a coloro che vivono in prima persona l'esperienza della malattia mentale. Anche quest'anno è intervenuto Ron Coleman, autore del libro « Guarire dal male mentale » e di un manuale per « uditori di voci ». Anch'egli paziente, ha raccontato la sua esperienza di malato impasticcato, lasciato sostanzialmente a se stesso e ai farmaci. Coleman ha sottolineato che per riuscire a stare meglio il paziente ha bisogno di parlare, di essere ascoltato, di trovare un interlocutore attento che abbia la pazienza di porgere attenzione.
Numerosi sono stati i pazienti presenti che hanno voluto portare la loro esperienza per condividerla con gli altri. Dai loro racconti è emersa una situazione di profondo disagio iniziale non sempre capita, molti di loro hanno affermato di essere stati in cura per oltre vent'anni senza essere riusciti a raggiungere alcun miglioramento. Tutti si sono trovati concordi nell'affermare di aver trovato di nuovo la voglia di « combattere » e di sentirsi persone vere grazie all'assistenza dei gruppi di auto mutuo aiuto. « Essi sono riusciti - ha detto Alessandro - a dare un senso al mio tempo, ad animare le mie giornate, a dare ordine al mio vissuto, a dare una ragione ai miei atti, a ritrovare l'affetto e l'amore che mi ero negato ».
Grande interesse anche fra gli operatori, tra di essi Antonella Mastrodonato. « I pazienti con gravi disturbi della personalità e con schizofrenia - ha affermato - sono sempre più in aumento, forse per il fatto che le nostre società sono sempre più individualiste e non c'è mai tempo per ascoltare qualcuno. Purtroppo solo il 33% dei casi può giungere a guarigione. Io credo che lavorando con questo tipo di pazienti sia importante ascoltare e cercare di immedesimarsi in loro, nei loro problemi ».
Oggi sarà preso in considerazione il capitolo della « cultura e pratica della condivisione » e vi sarà un contributo di Giuseppe Lunia, relatore del « Progetto obiettivo tutela della salute mentale 1998-2000 ». A.N.
</TEXT>
</DOC>
