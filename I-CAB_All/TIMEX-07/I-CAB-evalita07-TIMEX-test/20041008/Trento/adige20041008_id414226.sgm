<DOC ID="adige20041008_id414226" DATE="20041008">
<TEXT>
Il lutto
In giunta con Edo Benedetti si battè però contro l'egemonia democristiana in Trentino

Iginio Lorenzi, la tempra di un socialista

Fu vicesindaco e consigliere regionale


È morto ieri Iginio Lorenzi, un socialista di stampo battistiano, intransigente e libero. Vicesindaco di Trento nella prima giunta di centrosinistra di un capoluogo regionale in Italia, una volta uscitone si qualificò come fiero antagonista della egemonia politica e culturale democristiana in Trentino. Il suo riferimento nell'area socialista italiana era Riccardo Lombardi e fu per una legislatura consigliere regionale.
È deceduto ieri a 79 anni, nella sua casa di Povo, Iginio Lorenzi. Da qualche giorno non stava bene. La sua stagione politica fu quella degli anni '60 e '70. Da una parte la collaborazione, come vicesindaco, con il sindaco democristiano Edo Benedetti, dall'altra il rapporto (il futuro brigatista fu il suo segretario per qualche anno) con Renato Curcio, giovane studente libertario.
« Era la prima giunta di centrosinistra in un capoluogo regionale » ricorda oggi Edo Benedetti. « Dal 1964 al 1973 fu vicesindaco e si occupò anche delle attività economiche. Lo ricordo come un collaboratore corretto, nessuna sbavatura. Ciò che si diceva in giunta, veniva poi approvato in consiglio ». Come uomo? « Corretto, sincero, anche se duro a volte. Noi ci davamo del lei ». Benedetti ricorda che nel periodo della collaborazione con Lorenzi il Comune riuscì a portare a Trento il grande stabilimento della Ignis (poi Iret). « Era il 1969-1970. Fu al mio fianco, lottò per questa realizzazione ». Difetti? « A volte era un po' rigido. Ma era un uomo che sapeva. Era stato esattore della Sit ma aveva la cultura sufficiente per scrivere articoli sui giornali locali ».
Un carattere duro? Qualcuno lo etichettò, alla fine, come « Gheddafi ». Ma solo perché era uomo di una sola parola, deciso e intransigente. Iginio Lorenzi è stato segretario della Federazione provinciale del Psi dal 1972 al 1976, consigliere provinciale negli anni 1975-1980. Nicola Zoller, oggi segretario dello Sdi, fu un « discepolo » di Lorenzi. « Come socialista fui allevato da lui negli anni '70. Un uomo schietto, di parole anche ruvide ma di grande umanità. Rappresentò la stagione della sinistra alternativa alla Democrazia Cristiana in Trentino. Certo, aveva partecipato a Trento ad una giunta di centrosinistra ma in realtà il suo era uno spirito alternativo. Fu lui, io liceale, a chiamarmi al Partito Socialista: c'era bisogno di uno che tenesse i rapporti con le fabbriche. Mi chiese poi di fare il segretario comunale del partito ». L'uomo di che stampo era? « Pulito, chiaro, lineare. Anche troppo. - risponde Zoller - Non accettava virgole, la verità doveva essere una sola, leggibile da tutti ».
Iginio Lorenzi lascia la moglie e tre figli. Uno di loro, Andrea, è avvocato e ha uno studio con Marco Dalla Fior, altro socialista cittadino di spicco, attuale presidente del consiglio comunale. Gli altri due figli sono ambedue ingegneri.
Iginio Lorenzi, che si ritirò dalla politica attiva nel 1978, dopo essere stato per una legislatura consigliere regionale, aveva iniziato la sua carriera lavorativa come operaio. Dopo una breve parentesi alla Cassa di Risparmio come impiegato, aveva vinto un concorso all'Enel dove alla fine era diventato responsabile del settore Patrimonio.
Fernando Guarino, anche lui vicesindaco a Trento, lo ricorda così: « Un socialista battistiano, alternativo alla Dc. Rappresentò una delle pagine più alte della storia del socialismo trentino ». E Marco Dalla Fior: « Una parte importante della mia vita, abbiamo vissuto 30 anni di politica assieme. Vorrei ricordare che Iginio, con Alberto Agostini, fu colui che lottò per il primo piano regolatore della città di Trento, negli anni '70. Un uomo libero, accettava il confronto a viso aperto ».
</TEXT>
</DOC>
