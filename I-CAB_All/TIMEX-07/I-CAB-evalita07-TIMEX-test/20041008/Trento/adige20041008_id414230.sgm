<DOC ID="adige20041008_id414230" DATE="20041008">
<TEXT>
I contributi degli sponsor versati a un'associazione che gestisce progetti umanitari

Impresa solidale di Sartori in Nepal

Farà di corsa il giro dell'Annapurna Himalaya


Un'impresa sportiva e anche di solidarietà. Questo è il progetto del campione perginese di corsa in montagna Stefano Sartori che questa sera partirà per il Nepal per cercare di realizzare il record sul giro dell'Annapurna. Una sfida che ha voluto condividere con l'associazione Apeiron che in Nepal gestisce alcuni progetti di solidarietà, tra cui una casa di accoglienza per madri in difficoltà e altre strutture di sostegno e bambini abbandonati. L'impresa servirà anche a pubblicizzare e sostenere l'attività di Apeiron, dal momento che gli sponsor di Sartori hanno dato anche un contributo all'associazione che ha anche una sede a Pergine il cui responsabile è l'avvocato Giuseppe Benanti.
Dal punto di vista sportivo, l'impresa è piuttosto impegnativa. Si tratta del più famoso trekking lungo dell'Himalaya, 210 chilometri con un percorso che parte da quota 800 metri, sale fino a 5 mila e poi riscende alla quota di partenza. Finora il record del percorso è di nove giorni, stabilito da quattro tedeschi. Sartori conta di impiegare quattro giorni. Il campione perginese non è nuovo a imprese del genere. Nel 1998 si classificato al secondo posto al campionato del mondo delle maratone d'alta quota, in Tibet. Quest'anno è giunto ottavo nel campionato del mondo della 100 chilometri in Olanda. In carriera ha vinto due volte la cento chilometri del Passatore e si aggiudicato numerose altre gare. La sua specialità sono diventate le cosiddette ultramaratone, una sfida ai limiti dell'impossibile per delle persone normali, pane quotidiano per lui.
Sartori, comunque, non si nasconde le difficoltà: « L'obiettivo che mi sono prefisso è percorrere i 210 chilometri nel minor tempo possibile. In teoria potrei farlo in quattro giorni, pensando che potrei fare 52 chilometri al giorno, ma non è detto. La difficoltà maggiore è data dall'altitudine. La partenza è a 840 metri, poi si sale fino a 5 mila e 400 e infine si ridiscende. Il percorso è quello classico del trekking dell'Annapurna, uno dei più famosi dell'Himalaya. Io ho già corso a quote alte. Nel 1998 sono arrivato secondo a sorpresa nel campionato del mondo in Tibet e ho visto che reagisco bene, ma ogni corsa è un'impresa a sé. Dobbiamo vedere questa volta come andrà ».
L'impresa vera e propria inizierà il 16 ottobre, dopo qualche giorno di ambientamento. Il giorno successivo Sartori dovrebbe salire fino al passo Thorong e da lì iniziare la discesa fino all'arrivo. Correrà su un sentiero largo circa un metro e dormirà nei lodge che di solito accolgono gli escursionisti che si cimentano nel trekking.
Per mangiare, Sartori si dovrà arrangiare: « Mi porterò dietro nello zainetto delle barrette di integratori e pezzi di grana che danno energia. Alla sera mangerò nei lodge. Per la sistemazione ci saranno delle cose che dei portatori porteranno prima della partenza. Da quel punto di vista non ci dovrebbero essere problemi ». Problemi non dovrebbero crearli neanche i ribelli maoisti che controllano ormai gran parte del territorio nepalese: « Da quello che so - spiega Sartori - non hanno mai toccato i turisti, anche perché sanno che portano valuta pregiata e acquistano anche i manufatti locali. L'unica cosa che può capitare è che ti fermino e ti facciano un pistolotto sui loro principi maoisti, poi ti lasciano andare dopo averti chiesto un obolo di qualche dollaro ».
Insomma pericoli particolari non dovrebbero essercene. Rimane l'incognita rappresentata dal peso dell'impresa sommato all'altitudine: « Ho appena vinto una cinquanta chilometri in pianura in più di tre ore. A quelle quote calcolo di impiegare sei ore, se va tutto bene. Speriamo di tenere questo ritmo. Comunque non ci sono precedenti su cui basarsi. Gli unici sono questi tedeschi che l'hanno fatto in nove giorni, ma loro erano in quattro. Una cosa del genere è bello farla da soli ».
U.C.
</TEXT>
</DOC>
