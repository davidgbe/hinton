<DOC ID="adige20041008_id414229" DATE="20041008">
<TEXT>
Un uomo si è chiuso dentro e ha aperto delle bombole, è deceduto all'ospedale

Allarme gas in un garage a Panchià




Allarme, ieri sera intorno alle venti a Panchià, vicino a Cavalese. Vigili del fuoco, carabinieri e 118 sono intervenuti presso una palazzina. Uno degli abitanti si era rinchiuso in garage e aveva aperto alcune bombole di gas. I soccorritori sono riusciti ad aprire la porta del garage usando tutte le accortezze dovute al fatto che nell'ambiente c'era molto gas. L'uomo è subito sembrato in condizioni disperate. Sul posto sono accorse ben due ambulanze del 118. L'uomo è stato soccorso immediatamente. I soccorritori hanno cercato di rianimarlo e poi lo hanno portato all'ospedale di Cavalese dove l'uomo è deceduto dopo poco tempo. Sulle cause di quanto avvenuto non vi sono dubbi. È esclusa l'ipotesi dell'incidente. Secondo quanto ipotizzato dagli inquirenti l'uomo avrebbe aperto volontariamente le bombole avrebbe atteso all'interno del garage. L'intervento dei soccorsi non ha potuto evitare la morte dell'uomo, nonostante la sua tempestività. Sono stati evitati altri pericoli che avrebbero potuto essere provocati dal gas che si trovava nell'ambiente chiuso. Dell'accaduto è stato informato il magistrato di turno.
</TEXT>
</DOC>
