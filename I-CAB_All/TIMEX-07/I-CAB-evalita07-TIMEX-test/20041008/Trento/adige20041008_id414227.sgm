<DOC ID="adige20041008_id414227" DATE="20041008">
<TEXT>
Deceduta a 97 anni, ex crocerossina, era cognata di Gianantonio Manci

L'addio alla contessa Giulia Manci




Navate affollate ieri pomeriggio quelle della chiesa di S. Maria del Rosario a Povo, per l'ultimo saluto alla contessa Giulia Manci. In tanti hanno voluto stringersi accanto ai figli Franca, Giuliana, Giovanni e agli affezionati nipoti, per testimoniare il loro cordoglio, ma soprattutto la loro riconoscenza nei confronti di un personaggio che in 97 anni di vita si è sempre distinta per sensibilità e generosità.
« Ha creduto alla vita, come dono che ha sempre badato di far fruttare mettendosi a disposizione per fare il bene della sua famiglia e di chi la circondava », ha ricordato nell'omelia il parroco di Povo don Cornelio Carlin, che ha celebrato le esequie assieme al suo predecessore don Renzo Zini ». Parole che ben dipingono quella che è stata l'esistenza di Giulia Manci: nella Croce Rossa dal '42, dopo la guerra (dal '47 al '66) aveva ricoperto il ruolo di ispettrice provinciale, ricevendo nel '70 anche la medaglia d'oro al merito. Ma la contessa si è sempre spesa anche per la gente della sua Povo, dove risiedeva da quasi sessant'anni ed era infatti conosciuta e amata: « Lei e tutta la sua famiglia sono sempre state gran belle persone - ricordano in paese - erano benestanti ma non si sono mai risparmiati per aiutare chi ne aveva bisogno ».
</TEXT>
</DOC>
