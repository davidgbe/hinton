<DOC ID="adige20041008_id414228" DATE="20041008">
<TEXT>
Arte e religione
La Commissione della curia disse che l'opera era troppo sofferente. « Ora gli ho dato famiglia »

Ha trovato casa il Cristo censurato

Mauro De Carli presenta l'opera rifiutata dalla chiesa di Villazzano
Di RENZO M. GROSSELLI


Il Cristo crocifisso, bellissimo, era stato rifiutato dalla Commissione liturgica della curia in quanto « troppo sofferente ». Anche il secondo Cristo crocifisso era stato snobbato dal potere ecclesiastico. Allora lui, un artista di assoluto livello, un ribelle vero, un creativo, uno che vale, ha preso il primo Cristo, gli ha dato « casa ed amici » ed ora lo riporta in pubblico. È il Cristo dell'artista Mauro De Carli, 60 anni, che avrebbe dovuto finire nella nuova chiesa di Villazzano.
Vive in una villa con parco, a Terlago. Statue nel parco, quadri in casa. De Carli ha collaborato per vent'anni con l'Accademia di Brera, a Milano. Prima come studente e poi come insegnante. « Venivo da via Grazioli, a Trento, una bellissima vecchia casa, ancora quando via Grazioli era affiancata dalle albere e la strada era cosparsa di giàra ». Sul soffitto della sala uccelli scolpiti, sulle pareti quadri e sculture. Un linguaggio suo, leggibile, come di un artista vero che lascia il segno. Quando preparò il « Cristo rifiutato »? « Nel 2001 mi venne richiesto un Cristo crocifisso, per la nuova chiesa di Villazzano. Lo realizzai in ferro policromo, un metro e sessanta centimetri per un metro e cinquanta ». Ma la Commissione liturgica della curia diede parere negativo.Un Cristo « troppo doloroso ». Già. Si pensi a cosa avrebbe voluto dire, invece, « poco doloroso ». Ma no, era « troppo doloroso ». « Delle espressioni - le definisce ora l'artista - medievali, che mi colpirono. All'architetto Pisoni, che mi aveva commissionato l'opera, era piaciuto e mi chiese di farne un'altro, una seconda versione ». Mauro De Carli dopo alcuni mesi presentò la nuova opera. « Venne accettata, stavolta. Ma mi si richiesero alcune variazioni ». A un artista vennero richieste delle variazioni. Lui rispose: « Un diritto sacrosanto. Ma non rispetta la mia autonomia di espressione. Se loro vogliono una brutta crocifissione, io non gliela farò ». Carlo De Carli, un artista a schiena dritta.
La chiesa di Villazzano è stata inaugurata e dentro è apparso un vecchissimo crocifisso.Tanto per non lasciare un muro spoglio.
Ora, il primo Cristo crocifisso della serie, forse il più bello (molto, molto bello in assoluto) il prossimo martedì 12 , alle ore 11, sarà presentato alla stampa ed alla cittadinanza dall'artista, nel suo studio che sta vicino al Santuario delle Laste. « Dopo quella vicenda - dice De Carli - tutti erano convinti che quel crocifisso fosse stato venduto. Ma non era così. Nel frattempo, però, lo avevo trasformato in una crocifissione: una casa attorno, un altare. Un'idea abortita dal punto di vista della committenza era andata avanti per conto suo ». Il Cristo, lo abbiamo visto, è rimasto lo stesso. « Gli è stata però trovata casa e famiglia. Ai suoi piedi ci sono due pie donne, è diventata una scena ». Che fine farà? « Non so. Voglio solo che la gente che ha ha seguito la storia di quest'opera, giudichi la sua evoluzione ».
Chiamiamolo gusto, oppure censura. « Questo crocifisso -dice l'artista - ha in qualche modo segnato alcune coscienze. Loro non hanno mai detto che era una brutta opera. Solo che era troppo doloroso. Come se dicessero ad un corridore ciclista che sta pedalando troppo in fretta! No! Lo vedevo lì nello studio... povero Cristo... e gli ho costruito attorno un contesto ».
Martedì mattina tutti i trentini che lo vorranno potranno vederlo, nello studio dell'artista. Uno sfondo blu con le stelle. Una grande opera. L'artista, Mauro De Carli, per sopravvivere nella vita ha insegnato arte a Brera, poi all'Istituto d'arte a Trento. Ed oggi pensa di andarsene via. Verso il sole. E lontano da questa città e dalle sue pulsioni censorie.
</TEXT>
</DOC>
