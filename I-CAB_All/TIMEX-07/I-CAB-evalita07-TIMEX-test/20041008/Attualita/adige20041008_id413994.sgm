<DOC ID="adige20041008_id413994" DATE="20041008">
<TEXT>
La Cassazione bacchetta i sindaci di alcune città

Sono illegittime le multe ai clienti delle « lucciole »




ROMA - I sindaci delle città italiane non possono decidere, con le loro ordinanze, di multare gli automobilisti che lungo le vie della loro città fermano le macchine per contrattare le prestazioni sessuali delle prostitute. Lo sottolinea la Cassazione avvertendo i « primi cittadini » che se vogliono evitare che i guidatori creino intralcio al traffico comunale, allora devono porre dei cartelli stradali che vietano la fermata o la sosta lungo i viali del sesso.
In sostanza i sindaci non possono usare le prescrizioni del codice della strada che vietano l'intralcio alla circolazione per perseguire finalità inerenti « alla tutela della morale e del pubblico decoro ». E non possono nemmeno sostenere di aver approntato delle ordinanze anti-lucciola in quanto manca « un segnale tipicizzato nel codice della strada » che sia posto a salvaguardare « la tutela della morale e del pubblico decoro ». In proposito la Cassazione dice agli amministratori delle città che basta usare un normale segnale di « divieto di sosta » e non c'è ragione perchè i sindaci « inventino segnali non tipicizzati ».
Sulla scia di questi principi la Cassazione ha respinto il ricorso presentato dal Comune di Alessandria contro la decisione del giudice di pace di Alessandria che, nel febbraio 2001, ha « annullato una multa inflitta a un automobilista che aveva violato l'ordinanza comunale 'antilucciolà n.232 del 1998. Con questo provvedimento il sindaco di Alessandria voleva sanzionare « l'attività di meretricio e di spaccio di stupefacenti posta in essere lungo le strade del Comune, unitamente al comportamento dei fruitori che si arrestino o si fermino per contrastare e/o concludere accordi con i soggetti svolgenti le predette attività ».
</TEXT>
</DOC>
