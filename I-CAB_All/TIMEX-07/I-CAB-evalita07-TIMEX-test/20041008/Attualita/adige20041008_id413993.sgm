<DOC ID="adige20041008_id413993" DATE="20041008">
<TEXT>
La tragedia è avvenuta nel cortile della scuola materna di Zagarolo, un centro vicino alla capitale

Travolta e uccisa da un cancello

Aveva 4 anni, il pericolo era già stato segnalato dai genitori


ZAGAROLO - Una tragedia annunciata quella di Ilaria, la bambina di 4 anni morta la scorsa notte nel policlinico Gemelli a Roma, che ieri pomeriggio era stata schiacciata da un cancello nel cortile di una scuola a Zagarolo, vicino a Roma. Annunciata perchè quel cancello da anni era stato segnalato come pericoloso dai genitori dell'istituto Colle dei Frati e quella scuola, sempre per via di quel cancello, era finita nella mappa degli istituti scolastici italiani a rischio sicurezza disegnata da Cittadinanzattiva.
La bambina ieri pomeriggio stava giocando insieme ad alcuni compagni di asilo, frequentato anche dalla sorella di 3 anni, quando un cancello in ferro del cortile del complesso scolastico si è staccato schiacciandola. Trasferita con l'eliambulanza al « Gemelli » la piccola è arrivata in coma. Inutile l'intervento dei medici. A soccorrere la bambina sono stati i carabinieri della stazione di Zagarolo che si trovavano proprio davanti all'istituto scolastico per i servizi di viabilità che frequentemente si fanno nelle scuole. I genitori di Ilaria, che ieri sono rimasti chiusi in casa, circondati dall'affetto di parenti e amici, chiedono rispetto per il loro dolore e preferiscono non parlare ma un parente spiega che « attendono che i carabinieri e la magistratura facciano luce sulle responsabilità. E' indecoroso che accadano incidenti di questo genere. Più volte, tra l' altro, sembra che i genitori abbiano sollecitato l' ufficio tecnico del Comune per riparare quel cancello maledetto ed altri dissesti che vi sono all'interno dell' istituto comprensivo Colle dei Frati. Alcuni testimoni - ha poi aggiunto - hanno riferito che l'ambulanza ha ritardato l' intervento e per questo vorremmo andare fino in fondo per capire come mai in uno stato moderno ancora accadono tali disservizi ».
Oggi a Zagarolo le scuole resteranno chiuse. Il sindaco Daniele Leodori ha annunciato il lutto cittadino. Tutta l'area del giardino della scuola materna Colle dei Frati è stata posta sotto sequestro, su disposizione della Procura di Tivoli. Una tragedia annunciata, perchè come ha ricordato il segretario generale di Cittadinanzattiva Teresa Petrangoli, « avevamo già segnalato la pericolosità di quel cancello ed ancora una volta a fare le spese dell'immobilismo è stata una giovane vita. Metteremo a disposizione della magistratura i dati a nostra disposizione e ci costituiremo parte civile nel processo » ha aggiunto Petrangolini, che ha rivolto un appello al ministero dell'Istruzione ed agli enti locali affinchè « venga inserita la sicurezza scolastica come priorità ».
Si costituirà parte civile anche il Movimento Italiano Genitori del Lazio (Moige) e la coordinatrice regionale Elisabetta Scala sostiene che « nulla, allo stato attuale delle cose, è in grado di garantire che una simile tragedia non si ripeterà ».
</TEXT>
</DOC>
