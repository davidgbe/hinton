<DOC ID="adige20041008_id413989" DATE="20041008">
<TEXT>
Black out
Altra giornata nera per il trasporto aereo. E a Roma anche la nebbia ha fatto la sua prima apparizione

Cancellati centinaia di voli

In tilt per il secondo giorno consecutivo il sistema radar degli aeroporti milanesi


ROMA - Altra giornata nera per il trasporto aereo. Nebbia a Roma, nuovo black out dei radar a Milano. Una gironata segnata, anche sotto il profilo meteorologico, dalla confusione. Nel primo caso, la presenza di una fitta coltre sopra la capitale e nell'altro lo spegnimento, il quarto nell'arco di 24 ore, degli schermi radar al Centro di controllo aria di Linate, a cui fa capo il traffico aereo del nord-ovest, hanno creato situazioni inconsuete. Fenomeni concomitanti le cui conseguenze hanno avuto ripercussioni pesanti in molti aeroporti. Centinaia le cancellazioni - 149 solo negli scali milanesi - ore e ore di ritardi. Settanta, sull'intera rete nazionale, i voli cancellati da Alitalia (42 nazionali e 28 internazionali). Venti milioni, secondo una stima di Osvaldo Gammino, responsabile del Comitato compagnie aeree di Linate, i danni, senza contare quello di « immagine ».
NEBBIA E STOP RADAR - Un nuovo black out agli schermi radar di Linate, dopo quelli di mercoledì e dopo un apparente ritorno alla normalità nelle prime ore della giornata, ha costretto ieri mattina l'Enav a chiedere il blocco del traffico aereo a Linate dalle 9.56 e a Malpensa dalle 10.10. Uno stop di tre minuti, ha fatto sapere l'Ente nazionale assistenza al volo, che « è rientrato nelle operazioni che Enav, il fornitore e il manutentore stanno facendo nella fase legato alla messa a punto del sistema a supporto del controllo del traffico aereo di Milano ». Un problema di cui si cerca l'origine, ma che ha determinato una riduzione al 50% del flusso di traffico nell'area interessata (Val d'Aosta, Piemonte, Lombardia, parte dell'Emilia e della Toscana) per motivi di sicurezza. Alle 20 di ieri sera sono stati cancellati 149 voli negli scali milanesi: 67 a Linate e 82 a Malpensa.
A Fiumicino, invece, la nebbia, fitta, ha avvolto l'aeroporto dalle 4.30 alle 10, con inevitabili strascichi anche nel pomeriggio, e determinato la cancellazioni di 50 voli (30 in partenza e 20 in arrivo) e il dirottamento su altri scali di altri 24. A farne le spese, sia i voli nazionali che internazionali. All'aeroporto Leonardo da Vinci, i ritardi in certi casi hanno raggiunto le tre ore. Qualcuno ha rinunciato alla partenza, qualcuno ha accettato il trasferimento in pullman.
DISAGI E RITARDI DA NORD A SUD - I disagi e gli inconvenienti non sono però mancati anche negli altri scali del Paese, da nord a sud. All'aeroporto di Torino Caselle sono stati 14 i voli cancellati a causa dello stop al sistema radar di Linate e della nebbia a Roma. Cinque al « Marconi » di Bologna. Ritardi in media dai venti minuti alle due ore ieri mattina anche ad Orio al Serio (Bergamo): un volo è stato dirottato a Verona e un altro ha rinunciato allo scalo. I ritardi hanno invece sfiorato le cinque ore sui voli da e per la Sardegna, nei collegamenti tra gli aeroporti di Cagliari e Olbia con Milano e Roma (uno è stato dirottato a Pisa). Ripercussioni anche ad Ancona-Falconara dove è stato cancellato, a causa della nebbia, il volo in partenza per la capitale; oltre due ore di ritardo invece per l'arrivo del volo da Malpensa. Sempre a causa della nebbia a Fiumicino, il volo Alitalia Trieste-Roma, decollato alle 6.50, è stato costretto a rientrare allo scalo giuliano. Cancellati anche i voli previsti fra Napoli e Ronchi dei Legionari. A Genova sono stati dirottati due aerei provenienti da New York, ripartiti per Roma una volta dissipata la nebbia; quattro i voli cancellati. Ugualmente all'aeroporto Capodichino di Napoli sono stati cancellati quattro voli in partenza per Milano e quattro provenienti dal capoluogo lombardo. Record di ritardi (sei ore) e rallentamenti nel traffico aereo, infine, allo scalo di Palermo.
</TEXT>
</DOC>
