<DOC ID="adige20041008_id413991" DATE="20041008">
<TEXT>


in Breve




Monza, travolto e ucciso da pirata
MILANO - Un pirata della strada ha travolto e ucciso ieri all'alba un uomo di 58 anni su una strada che collega Brugherio e Monza (Milano). La vittima è Umberto Berardi, che si stava recando come ogni mattina a Monza dove avrebbe preso l'autobus per andare al lavoro, in un'azienda di Busnago dove faceva il saldatore. Un passante ha visto il corpo e ha chiamato i carabinieri, in via Beato Angelico, una strada all'estrema periferia di Monza. La macchina non ha lasciato altre tracce se non quelle dei pneumatici sul ciglio della strada. « Il colpevole è stato fortunato - hanno detto i carabinieri - perchè sul luogo non sono rimasti frammenti di carrozzeria o altri elementi utili a identificare l'auto ». Umberto Berardi, celibe, abitava a Brugherio con la madre.

Il vescovo Krenn si è dimesso
CITTA' DEL VATICANO - Giovanni Paolo II ha accettato le dimissioni del vescovo di Sankt Polten (Austria), mons. Kurt Krenn e del suo ausiliare mons. Heinrich Fasching. La diocesi, cone noto, era stata coinvolta l'estate scorsa in uno scandalo. Al suo posto il Papa ha nominato mons. Klaus Kung, che egli stesso aveva inviato a luglio come visitatore apostolico. Nato a Bregenz, mons. Klaus Kung, finora vescovo di Feldkirch, dal 1962 è membro dell'Opus Dei.

Lasciate morire la bimba malata
LONDRA - L'alta corte britannica ha stabilito che i medici ospedalieri possono rifiutarsi di rianimare una bambina nata prematura e con gravissime deficienze, se dovesse avere una nuova crisi in cui si fermi il cuore o smetta di respirare. Charlotte ha 11 mesi: era nata prematura di tre mesi e alla nascita era lunga soltanto dieci centimetri. Ora ne misura 53 e pesa 5 chili, ma il suo cervello ha smesso di crescere, ha problemi di cuore, reni e polmoni e ha già avuto quattro arresti cardiaci. I genitori si sono battuti contro i medici del St Mary's Hospital di Portsmouth, dove è ricoverata, e sono disposti a fare di tutto per mantenerla in vita.

Gli Usa temono un'altra Beslan
WASHINGTON - Sale l'allarme terrorismo nelle scuole americane, dopo che la polizia federale, l'Fbi, e il Dipartimento per la sicurezza nazionale hanno messo in guardia l'Amministrazione del presidente Bush del rischio di un attacco del tipo di quello alla scuola di Beslan, in Ossezia settentrionale. Le autorità scolastiche sono state invitate a fare attenzione a invidui che si dovessero aggirare in maniera sospetta nei pressi degli edifici scolastici o si dimostrassero troppo curiosi verso i tragitti degli scuolabus.
</TEXT>
</DOC>
