<DOC ID="adige20041008_id413990" DATE="20041008">
<TEXT>
Il Papa ai partecipanti alla Settimama sociale: « Senza istanza etica la politica rischia di essere asservita a fini inadeguati se non illeciti »

I cattolici riscoprano l'importanza dell'impegno politico




BOLOGNA - « I cattolici riscoprano l'importanza dell'impegno nei ruoli pubblici e istituzionali » e la necessità di partecipare « alla vita politica del Paese, secondo i metodi e gli strumenti del sistema democratico ». Lo chiede il Papa, ricordando inoltre che senza « istanza etica » la politica rischia di essere « asservita a fini inadeguati se non illeciti ».
Il messaggio del Papa alla 44/a Settimana sociale dei cattolici, apertasi ieri a Bologna, è incentrato sul « ruolo di mediazione e dialogo tra ideali e realtà concrete » che i cattolici devono svolgere, talora facendo « i pionieri e indicando nuove piste e nuove soluzioni per affrontare in modo più equo gli scottanti problemi del mondo contemporaneo ». In Italia, osserva Wojtyla, « democrazia e libertà politica appaiono ormai felicemente consolidate e penetrate nella coscienza collettiva ». Grazie anche al contributo « determinante » dei cattolici a partire dalla fine della seconda guerra mondiale ».
Ma « a nessuno sfuggono i rischi e le minacce che, per un autentico assetto democratico, possono derivare da certi correnti filosofiche, visioni antropologiche o concezioni politiche non esenti da preconcetti ideologici ». Tra i rischi c'è « la tendenza a ritenere che il relativismo sia l' atteggiamento di pensiero meglio rispondente alle forme politiche democratiche, come se - osserva il Papa - la conoscenza della verità e l'adesione ad essa costituissero un impedimento ». « Se l'azione politica non si confronta con una superiore istanza etica, illuminata a sua volta da una visione integrale dell'uomo e della società - spiega Giovanni Paolo II - finisce per essere asservita a fini inadeguati, se non illeciti. La verità è il miglior antidoto contro i fanatismi ideologici, in ambito scientifico, politico o anche religioso ».
</TEXT>
</DOC>
