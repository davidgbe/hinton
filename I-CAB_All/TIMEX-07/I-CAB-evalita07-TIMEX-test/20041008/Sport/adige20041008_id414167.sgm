<DOC ID="adige20041008_id414167" DATE="20041008">
<TEXT>
Mano pesante del Giudice con un giocatore dell'Aquila Trento

Pugni e calci, 6 mesi di squalifica




ECCELLENZA: un turno di squalifica per Michele Rossi del Merano e per Daniele Colò del Mori S. Stefano. Una domenica abbastanza tranquilla nel massimo campionato regionale con l'eccezione dell'episodio di Sciaves, società altoatesina che ha beccato 155 euro di multa per responsabilità oggettiva, per non aver impedito che « un proprio sostenitore, a fine gara, si portasse vicino agli spogliatoi ed offendesse l'assistente e l'arbitro, quindi dopo aver atteso l'uscita dei due direttori di gara reiterava le offese e attingeva l'arbitro con uno sputo ».
PROMOZIONE: tre giornata di stop per Stefano Caliari dell'Azzurra S. Bartolomeo, dopo l'espulsione per somma di ammonizioni, infatti, offendeva l'arbitro. Un turno al bomber di una Baone cenerentola e deludente rispetto all'anno scorso: Paolo Campo è incorso nella recidiva (quarto giallo).
PRIMA CATEGORIA: qui troviamo il più cattivello della giornata di domenica, Guglielmo Contardo, giocatore dell'Aquila Trento che il Giudice Sportivo ha squalificato per sei mesi. Ecco la motivazione: « al momento di rientrare negli spogliatoi, a fine gara, colpiva prima con un pugno al viso un avversario, procurandogli una ferita alle labbra, e con un violento calcio l'allenatore della società avversaria », il Monti Pallidi. Due turni di stop anche per Andrea Libardi (Calceranica) e Daniel Ferrai (Telve), quest'ultimo per offese all'arbitro, un turno di sospensione per Comandella (Val di Gresta), Bertanza e Fava (Limonese), Signorelli (Isera), Zandonella (Lavis), Betta (Dimaro Folgarida), Franceschini e Micheletti (Telve), Di Cecco (Marco), Depinè (Calisio), Dallago (Garibaldina), Fedrizzi (Tnt Monte Peller).
JUNIORES: non è stato un grande esempio di correttezza lo junior regionale Cristiano Moiola del Mori S. Stefano, « espulso per pesanti offese all'arbitro e alla notifica del provvedimemto disciplinare, il giocatore si toglieva la maglia e reiterava le offese ».
Sempre tra gli juniores la Commissione Disciplinare, giudizio di 2° grado dopo il Giudice Sportivo, ha rigettato il ricorso dell'Us S. Rocco sulle 4 giornate comminate a Francesco Serpetti. La società ha sostenuto che il suo giovane avrebbe sputato a terra e non centrando il viso di un avversario, ma la Commissione ha risentito l'arbitro che ha confermato che Serpetti ha effettivamente colpito il viso, imitando un lama, di un giocatore dell'Aldeno.
</TEXT>
</DOC>
