<DOC ID="adige20041008_id414175" DATE="20041008">
<TEXT>
GIRO AL SAS / Domani per le vie di Trento la 58ª edizione (dalle 18.45). Anche il noneso contro l'olimpionico Baldini

Cosa farà Battocletti in compagnia di simili mostri?




TRENTO - Eh sì, fa un certo effetto.
Sentite qui: Sulle, Baldini (Baldini!), Bekele (proprio quel Bekele lì!), Paul Kosgei, Korir, Battocletti, Paul Tergat (sì!, il primatista della maratona!)...
Se fosse un giochino per scoprire il quoziente d'intelligenza, adesso mi toccherebbe dirvi: trovate l'intruso in questo benedetto albo d'oro, se siete capaci..., e magari voi mi direste: elementare, ragazzo mio, è Battocletti...
Invece no. Assolutamente no!
Non c'è trucco e non c'è inganno perché il signor Battocletti Giuliano da Cavareno, anni 29, ha vinto per davvero il Giro al Sas infilandosi in cotanta compagnia di mostri.
Era l'Anno del Signore 1998. Il Giro era rinato nel '97 per... "i tipi" di Gianni Demadonna. Ve lo dico come si dice per i libri e le case editrici ma in fondo è giusto così: il "nuovo" Giro è un racconto speciale e lo sarà anche il "capitolo" - il 58° - che sfoglieremo assieme domani dalle 18.45 (10 giri, partenza e arrivo in Piazza Duomo; 10,950 i chilometri riservati ai campioni fra i quali l'olimpionico Stefano Baldini, appunto Battocletti, il primatista mondiale dei 25 km su strada Paul Kosgei e l'iridato junior del cross, Tadesse. Gare giovanili Csi dalle 15).
E il nostro Giuliano, domani, che fine farà?
Detto che lo scorso inverno s'è confermato campione italiano di cross e quest'estate s'è confermato a disagio in pista (13'52"5 sui 5mila e 28'52"21 sui 10mila), facciamocelo spiegare da lui.
« Nelle ultime settimane ho fatto 3 gare su strada e sono arrivato 3 volte 4°..., ma non ho spinto al massimo: erano solo dei test in vista degli Europei di cross del 12 dicembre, in Germania, che sono l'unica cosa che m'interessa. Ma domani darò tutto: voglio proprio vedere a che punto sono. Chi vincerà? Occhio a Tadesse: secondo me ha 60 anni!, altro che junior... Poi farò gli Europei ma non i Mondiali di cross perché voglio concentrarmi sulla mia ultima stagione in pista. E dal 2006 mi dedicherò alla maratona: la vittoria olimpica di Baldini ha "gasato" lo sponsor Mapei che da poco è entrato nella "famiglia" della mia squadra, la Cover Verbania. Pensa che volevano che partecipassi già alla maratona di New York, fra 3 settimane! Ma gliel'ho ripetuto: prima di mollare la pista, voglio provarci un'ultima volta, preparandomi come si deve ».
(G. La.)
</TEXT>
</DOC>
