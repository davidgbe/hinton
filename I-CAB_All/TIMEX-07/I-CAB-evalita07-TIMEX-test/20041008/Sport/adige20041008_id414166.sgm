<DOC ID="adige20041008_id414166" DATE="20041008">
<TEXT>
NUOTO/ Iniziano in salita i Mondiali in vasca corta

Demozzi in semifinale per il rotto della cuffia

Di SILVIA GADOTTI


TRENTO - Veronica Demozzi è apparsa un po' sottotono nel giorno del suo debutto internazionale: la semifinale dei 50 rana è assicurata, ma con un tempo di 32"85, che non rispecchia le sue potenzialità. Nella prima giornata di gare al Conseco Fieldhouse di Indianapolis, per i Mondiali di nuoto in vasca corta, infatti, l'atleta della Buonconsiglio non è riuscita a "mettere il turbo" nelle batterie della mattina e si è piazzata solo al 16° posto, ultima chance per entrare in semifinale. Sulla carta la nuotatrice diciassettenne aveva il decimo tempo di iscrizione con 31"90, un biglietto da visita con i fiocchi per iniziare l'avventura oltreoceanica sotto la bandiera della Nazionale. « L'obbiettivo in questa gara è stato comunque raggiunto - sdrammatizza l'allenatore Nerio Danieli che l'ha sentita al telefono - non pensavamo certo di essere ta le prime otto in una gara così breve. Veronica ha peccato di velocità nei primi 25 metri, e dopo la virata è difficile recuperare il distacco dalle altre ».
Il ghiaccio è rotto, anche se è rimasta amarezza in bocca per un mancato riscontro cronometrico. Di tutti gli azzurri ieri in gara, la migliore è stata Caterina Giacchetti: la delfinista si è qualificata per la finale dei 200 con il quinto tempo di 2'10"53, mentre i ragazzi Mazzari e Vancini si sono fermati entrambi al 19° posto delle graduatorie rispettivamente nei 100 dorso e 100 rana.
Le attenzioni maggiori sono rivolte alla giornata di sabato, quando la Demozzi gareggerà sulla sua distanza preferita dei 100 rana. Un record italiano assoluto da far valere (1'07"39) e un settimo tempo di iscrizione, sono due buoni motivi per aspirare ad una finale mondiale, condizioni fisiche permettendo.
</TEXT>
</DOC>
