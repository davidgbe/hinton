<DOC ID="adige20041008_id414173" DATE="20041008">
<TEXT>







Valerio Mosele è nato il 24 maggio del 1947 a Castelnuovo Barriano, piccolo centro del rovigotto. Arrivato a Riva con la famiglia a sei anni ha iniziato quasi subito a giocare a tennis con il maestro Masprone. In carriera è stato campione regionale delle categorie under 14, 16 e 18 (« un anno ho vinto 16 e 18 assieme e mi hanno classificato 15.3 »). Poi è arrivato al 15 e, l'anno dopo, il salto in seconda, uno dei pochissimi in regione che, all'epoca, riuscì a farlo. Una buona carriera, poi l'insegnamento che, stando ai risultati che sta conseguendo sul campo, non l'ha ancora prosciugato, anche se ha iniziato ben trentasei anni fa.
Sposato con due figli, Sara e Alessandro, va matto per la sua primogenita, che è sposata e vive a New York e con il marito fa parte dello staff di architetti che hanno progettato la ricostruzione di Ground Zero. Lo ha reso nonno di una bimba, Bianca Isabel, ma soprattutto abita a Forest Hills, tempio del tennis americano quando si giocava sull'erba e non era ancora nata quell'immane colata di cemento che è Flushing Meadows. Naturalmente Valerio è stato a trovarla, anche perché l'occasione per visitare quei campi, teatro del tennis dei suoi sogni, era troppo ghiotta.
</TEXT>
</DOC>
