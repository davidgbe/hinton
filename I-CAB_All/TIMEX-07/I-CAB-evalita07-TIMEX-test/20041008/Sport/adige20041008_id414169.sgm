<DOC ID="adige20041008_id414169" DATE="20041008">
<TEXT>
Il personaggio
«Insegnare tennis mi piace sempre, smetterò quando non avrò più voglia di sottolineare gli errori»

Il Maestro di lungo corso

Valerio Mosele, da trent'anni sui campi del Ct Riva
Di NELLO MORANDI


RIVA DEL GARDA - Da quanti anni siamo amici, Valerio?
« Da sempre, facciamo prima così ».
Già, da sempre. Fin da quando, poco più che adolescenti, pensavamo che il tennis potesse diventare la nostra vita o, almeno, una parte molto importante di essa.
Valerio Mosele ci è riuscito, noi no. Anzi, è stato proprio Valerio, quel bambinetto piccolo e magro con un ciuffetto sbarazzino sopra gli occhietti furbi e sempre in movimento, a porci, forse inconsapevolmente, davanti allo spartiacque, uno dei tanti che ti propone la vita: di qui rimanevano tutti quelli che giocavano, anche bene, ma per hobby, di là passavano solo quei pochi che avevano accettato le rinunce e i sacrifici per poter diventare giocatori per mestiere. E il passaggio non era solo una questione di abilità, ma anche di testa.
Nel caso di Valerio, però, è stata a lungo anche una questione di bravura. E' solo perché eravamo amici che non lo mandavamo a quel paese quando, magari senza attaccare un colpo, ci asfaltava con una gragnola di colpi da fondo campo. Gliela potevi tirare in tutti gli angoli, sul diritto e sul rovescio, ma lui la prendeva sempre e la rimandava di là lunga, lavorata e velenosamente profonda. Un bel braccio, soprattutto di rovescio, accidenti a lui.
Ed ora, tre - quattro ere tennistiche dopo, ce lo siamo ritrovati di fronte, in una giornata tiepida di autunno, nel gazebo del « suo » circolo, a Riva, a parlare del tennis che fu ma anche di quello che sarà. Ci siamo trovati cambiati, ma non tanto, o almeno non dentro. Lui è un po' più voluminoso, ma ha il viso disteso proprio degli uomini che sono in pace con la loro coscienza e soprattutto stanno facendo un lavoro che amano. Sì, perché lui, che s'è diplomato maestro nel lontano '68, riesce ancora a non essere un automa che mulina rovesci e diritti ed elargisce suggerimenti a gettone, ma si appassiona, vive la lezione, ogni lezione, come fosse la prima della sua carriera.
Non sappiamo se è il decano dei maestri della regione, è certo, comunque, che un record lo ha: insegna da trent'anni nello stesso circolo - il Ct Riva -, un dato assolutamente in controtendenza rispetto a quello che accade in quasi tutte le altre realtà, dove il turn - over è diventato quasi una regola. Un bel primato che, comunque, impone una domanda scontata.
Quanti rospi, in trent'anni, hai dovuto inghiottire, Valerio?
« Tanti, ma tutti digeribili. Nel senso che mi sono serviti per crescere, così come per crescere, se li metabolizzi bene, servono anche gli errori ».
Quanti presidenti hai cambiato?
« Un conto difficile, diciamo una decina ».
E sei andato d'accordo con tutti?
« Sì, non ci sono mai stati grandi problemi ».
Ma ti rendi conto che, rispetto ad altri tuoi colleghi, sei una mosca bianca?
« Sì, non è frequente che un maestro rimanga così a lungo nello stesso circolo, però io sono stato favorito dal fatto che Riva la vedo come l'unica città dov'è possibile vivere, anche se ho abitato a Roma e a Trento, e questo lo considero il mio circolo e non il circolo dove lavoro. Significativo che abbia la tessera n° 229. E poi io mi affeziono ai ragazzini che vengono a scuola e vorrei sempre seguirli, mai perderli di vista ».
Un rivano doc (non a caso l'hanno premiato con l'« Anzolim de la Tor ») che però a Riva è arrivato nel '53, a sei anni, al seguito del padre che aveva vinto il concorso di segretario comunale. Lui era nato nel Polesine, a Castelnuovo Barriano, paese di nebbie e zanzare (« vicino a dove il Po ha rotto nel '51 »). La sua nuova casa, a Riva, era vicina alla Casina delle Magnolie - tempio del tennis benacense di allora, che vantava ottimi giocatori come Alberti, Oradini, Dallago, Malossini - e forse è stato per quello che ha scelto lo sport della racchetta. Il suo primo maestro fu un certo Masprone, milanese trapiantato sul Garda.
« Sì, cominciai con lui, ma poi tanti maestri hanno contribuito alla mia formazione: Max Malossini, Chiericatti, un rivano trapiantato in Perù (fu lo scopritore del grande Alex Olmedo, ndr), Mario Comperini. Ma mi aiutò molto anche l'ing. Dallago, ottimo giocatore, ma soprattutto attento all'attività giovanile. Poi, a quindici anni, andai al Ct Rovereto, dove ho trovato in Pipetto Ferrari un grande presidente e soprattutto un amico: mi portava in giro a fare i tornei, mi coccolava, quasi un padre per me ».
A livello giovanile, Valerio ha vinto tutto e poi è cresciuto ancora toccando, al top della sua carriera agonistica, la classifica di +2/6 di seconda categoria.
Una cosa astrusa per chi è giovane o segue il tennis da poco, a cosa potrebbe essere rapportabile nelle classifiche attuali?
« E' difficile fare un paragone. Diciamo che ero ad un pelo dallo zero che era la metà della classifica di seconda categoria. Però va detto che - 2/6 in Italia ce n'erano tre o quattro e quattro o cinque erano i prima categoria ».
Allora sei arrivato in alto?
« Beh, abbastanza ».
Poi hai deciso di fare il maestro.
« Era l'unico sbocco. I tornei di seconda erano pochi, dovevi girare molto, non c'erano sponsor. Anni difficili, insomma, anche se mi sono levato delle belle soddisfazioni, giocando e vincendo con gente che poi ha fatto carriera. Quindi sono andato a Roma, alla scuola nazionale maestri, e in due anni, nel '68, mi sono diplomato. Subito ho trovato posto a Rovereto, poi, dal '74, sono venuto a Riva. Ed eccomi qui ».
Fresco come una rosa.
« Abbastanza, non mi lamento insomma. Anche perché ho potuto sempre lavorare bene e aiutare molti ragazzi a crescere ».
Ci sono dei bei nomi che sono usciti dalla tua scuola.
« Andrea e Luca Stoppini, Enrico Slomp (l'attuale responsabile dei Pia, ndr), Bernardo Bernardinelli, Francesca Cicciarello, Daniele Remondini, Leonardo Lattisi, Andrea Pederzolli, Barbara Angelini... tanti, insomma e ho paura di dimenticarne qualcuno. Poi abbiamo fatto la serie A, io ero il capitano non giocatore. C'erano Jack Reader - è stata bella l'esperienza con lui perché ha portato una ventata di novità - poi Cohenour, Filippeschi, De Minicis. Una bella squadra e tanto entusiasmo anche nel circolo ».
A proposito di entusiasmo, dopo gli anni bui sembra anche a te che il tennis stia lentamente risalendo la china?
« E' vero, ma per favore diciamolo a bassa voce, molto bassa ».
Una vita con una racchetta in mano, chissà quanti personaggi, quanti aneddoti.
« Abbastanza. Ho giocato con Michele Placido, Antonella Lualdi e Fred Bongusto, ho collaborato con Graziano Risi, attuale direttore tecnico federale, ma soprattutto ho avuto la fortuna, operando in una zona turistica, di confrontarmi con maestri di altre nazioni, tedeschi, slavi... »
E' più difficile insegnare il rovescio o impostare una mentalità?
« Il colpo è la cosa più facile, il difficile viene dopo. Io predico da sempre che il tennis, giocare a tennis, dev'essere una gioia anche se lo si fa seriamente. Poi mi rendo conto che tra genitori e dirigenti, i ragazzini sono sovraccarichi di attese e quindi di stress. Noi maestri ci dobbiamo muovere lì in mezzo ed è la parte più difficile del nostro compito ».
Ora hai bambini che possono avere un futuro?
« Sì, ma non mi piace parlarne. Lasciamoli bambini e consentiamo loro di crescere in pace. E in questo i miei aiutanti Corinne (Martinelli, ndr) e Bernardo (Bernardinelli, ndr) sono perfettamente in sintonia ».
Quando smetterai?
« Quando mi stancherò di stare in campo, quando mi accorgerò che comincio a lasciar passare gli errori tecnici. Quello sarà il segnale che la mia carriera di maestro è finita ».
</TEXT>
</DOC>
