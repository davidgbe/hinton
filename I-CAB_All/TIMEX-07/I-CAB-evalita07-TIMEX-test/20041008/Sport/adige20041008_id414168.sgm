<DOC ID="adige20041008_id414168" DATE="20041008">
<TEXT>
BASKET/ Collaudo pre-campionato per le squadre di A1 di Rovereto e Bolzano

Memorial "Garzoni" in tre giorni

Di GIANPIERO LUI


ROVERETO - Scatta questa sera la seconda edizione del "Memorial Francesca Garzoni", il torneo intitolato alla sfortunata giocatrice arcense (nella foto) della Rovereto Basket scomparsa in un incidente stradale nel marzo dello scorso anno. Nuova la formula adottata per questo torneo che cade ad una settimana esatta dal debutto nel campionato di serie A1 delle due formazioni regionali: un triangolare con tre partite in tre giorni consecutivi. Si parte oggim venerdì 8 ottobre, alle 17.30 al palazzetto Coni di viale Trieste a Bolzano con la prima partita tra Profexional Bolzano e la compagine austriaca del Powerbasket Tiger Wels. Domani sera alle 20.30 al palasport di Rovereto il secondo incontro con il derby tra Popolare Rovereto e Profexional Bolzano; dopodomani, infine, ultima partita del Memorial Garzoni, sempre a Rovereto, alle ore 17, tra la Popolare e il Tiger Wels.
Colpo di scena, intanto, in casa del Profexional Bolzano: Elisa Bonaldo, la giovane guardia arrivata quest'anno dal Cervia (serie A2) ha deciso di lasciare il Profexional e di tornare a casa. Il motivo? Soffre di nostalgia e non ce la faceva a restare così lontana da casa. I dirigenti altoatesini sono corsi ai ripari utilizzando l'ultimo visto rimasto per le giocatrici straniere e tesserando quindi la guardia-play argentina Natalia Romina Rios, 24 anni play-guardia. L'atleta sarà a disposizione di coach Maurizio Travaglini non appena ottenuto il visto d'ingresso in Italia. Ad appena 10 giorni dall'inizio del campionato Bolzano dovrebbe aver completato il roster della prima squadra, che debutterà in serie A1 domenica 17 ottobre nel maxi-concentramento di La Spezia alle 16.30 con l'altra neopromossa Alghero.
Per quanto riguarda la Popolare Rovereto, ad inizio settimana sono arrivate sia la tedesca Linda Fröhlich che Marianna Balleggi, giunta in Trentino dopo gli impegni con la nazionale azzurra che ritrova le compagne dopo il lungo stop a causa dell'infortunio del 30 dicembre dello scorso anno e la successiva operazione al ginocchio. Ora si attende di sapere la data di arrivo delle due americane, Tamecka Dixon (che torna alla Popolare a due anni di distanza) e Vickie Johnson, reduci da sfortunati playoff nella Wnba statunitensi, eliminate con le rispettive squadre Los Angeles Sparks e New York Liberty prima della finale per il titolo.
</TEXT>
</DOC>
