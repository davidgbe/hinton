<DOC ID="adige20041008_id414164" DATE="20041008">
<TEXT>
Attorno alla squadra e alla società un entusiasmo in crescita. Sulle maglie presto lo sponsor

Trentino, operazione coinvolgimento

Dopo l'ingresso di nuovi soci la considerazione per gli ex
Di LUCIO GERLIN


TRENTO - Si ingrandisce la famiglia gialloblù; il Trentino dei nove è ormai destinato a rappresentare solo una tappa, un'altra, del percorso di avvicinamento a quella che dovrebbe essere il profilo più stabile della società di via Sanseverino. Un processo di rilancio e rinnovamento impegnativo e non privo di difficoltà, ma che prosegue; dall'interregno dell'assessore Pegoretti, si è passati alla costituzione della nuova società e al consolidamento della prima squadra.
Entrambi i percorsi inaugurati con qualche preoccupazione e molta fatica stanno adesso dando i primi segni dell'atteso « ritorno ». La prossima settimana il Consiglio di amministrazione gialloblù dovrebbe deliberare l'aumento di capitale sostenuto dall'ingresso di nuovi soci (si parla di altri nove) nella cabina di comando del sodalizio. Alcuni nomi, già avanzati ieri (Tecnostile, Isocold, Mauro Giacca, Francesco Giovanelli) non hanno smentito il loro coinvolgimento nell'operazione « porte aperte » al Trentino.
Molto riservato, sulla questione, uno degli artefici del nuovo corso aquilotto, Oliviero Rigotti che rispetta i ruoli e delega a parlare il presidente, ammettendo che...: « La nostra società come abbiamo sempre detto deve essere aperta; quindi ben vengano nuovi soci. Noi crediamo ad un grande progetto sportivo e ci stiamo impegnando molto tenacemente pere questo. Chiunque vuole dare un mano è bene accetto ». Ma ecco il presidente: « La positività che riscontro è che si trova finalmente della gente interessata a entrare in società.
Noi abbiamo bisogno di questo: la prossima settimana dal notaio « apriremo » a queste persone è sarà una cosa importante ». I nomi, confermati? « Io a dire il vero non li conosco perché il processo è una specie di passa parola con il quale si riesce a coinvolgere per fortuna altre realtà. Per noi è un po' vivere alla giornata anche se un progetto a lungo termine lo abbiamo ben chiaro in testa; quando si capisce che siamo qui solo perchè vogliamo il bene del calcio a Trento e arriva gente nuova cresce l'entusiasmo ». Che la squadra vincente contribuisce a far lievitare. « Sicuro, anche se io tendo a distinguere i due momenti di una società e spesso la gestione del sodalizio è più complicata che quella strettamente sportiva. Qualche volta capita che la seconda arrivi per prima ». Intanto però lezioni di stile dalla società: come gli abbonamenti omaggio recapitati ai bei nomi del calcio aquilotto (Lutterotti, Sala e altri) o agli ex numero uno gialloblù, come Grigolli, Ossola e Chini. « Ma anche ai presidenti delle società vicine - aggiunge Dalfovo - perché è il momento di fare gruppo e di favorire il coinvolgimento.
In molti casi si tratta di personaggi che hanno dato al calcio Trento e che quindi non devono essere dimenticati ». Un bel gesto, un bel momento, un derby dietro l'angolo. Se Maraner non fosse così superstizioso avremmo anche un bel auspicio da fare alla squadra per domenica, nella pericolosa trasferta bregamasca a S.Alessandro Albano.
</TEXT>
</DOC>
