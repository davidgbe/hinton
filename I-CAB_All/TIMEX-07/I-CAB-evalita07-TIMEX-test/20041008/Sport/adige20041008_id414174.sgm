<DOC ID="adige20041008_id414174" DATE="20041008">
<TEXT>
Un affascinante viaggio nel tempo fino agli Anni '60

Tutto cominciò con Caliari, nel '25...]

Pio Antonio, primo azzurro poi Giulio Fozzer, il « papà »
Sotto i colori di Pro Trento e Unione Ginnastica una pattuglia di giovani speranze stava raccogliendo i frutti di un intenso lavoro dopo la costruzione dello stadio Briamasco, nel 1921
Di TINO GUERRA


TRENTO - Se la storia delle Olimpiadi moderne ha una data d'inizio precisa, Atene 1896, altrettanto può dirsi di quella dell'atletica leggera regionale: 30 maggio 1925. Quel giorno, a Praga, esordì in maglia azzurra Pio Antonio Caliari.
Si trattava del primo incontro ufficiale della nazionale italiana e, soprattutto, del primo atleta trentino in assoluto, fra tutti gli sport, a vestire la prestigiosa maglia della nazionale. In quell'occasione Pio Antonio Caliari ottenne un brillantissimo terzo posto nei 400 piani che non impedì tuttavia alla Cecoslovacchia di imporsi nettamente per 74 a 53.
Pio Antonio Caliari è stato poi per molti anni la "bandiera" dello sport trentino, l'atleta più rappresentativo di una pattuglia di giovani speranze che, sotto i colori delle due società allora presenti, Pro Trento e Unione Ginnastica, stava raccogliendo i frutti di un intenso ed entusiastico lavoro susseguente alla costruzione del campo sportivo Briamasco, avvenuta nel 1921, "il più moderno d'Italia", secondo l'opuscolo ufficiale stampato per l'occasione (all'inaugurazione furono invitati nomi passati alla leggenda dell'atletica italiana come Frigerio, Altimani, Bonacina, Lunghi).
Pio Antonio Caliari, che successivamente ricoprì, tra le altre, anche la carica di presidente nazionale della Fisi, fu per moltissimi anni il principale promotore e animatore della valorizzazione turistica di Malcesine in qualità di direttore della locale Azienda Turismo.
Prima Perghem
poi Licinio Bugna
A Pio Antonio Caliari seguì nella cronologia degli atleti trentini in maglia azzurra Michelangelo Perghem che, quasi dieci anni dopo, il 17 giugno 1934 a Losanna, fu schierato quale secondo frazionista nella staffetta 4x400 vincitrice in 3'27"4, contribuendo al successo finale della nazionale contro la Svizzera per 91 a 66.
Licinio Bugna ha preso parte invece all'unico incontro ufficiale dell'Italia contro il Giappone. E' accaduto a Torino il 30 agosto 1936 schierato, sui 100 metri, con il "campionissimo" di allora, quel Mariani che con 10"4 detenne il primato nazionale per una ventina d'anni. Bugna si classificò terzo, dietro Mariani appunto ed il giapponese Suzuki. In quell'occasione della nazionale italiana facevano parte atleti del calibro di Lanzi, Oberweger, Maffei.
La rassegna d'anteguerra si conclude con Edoardo Eritale che dal 1939 al 1942 è stato chiamato in azzurro per ben cinque volte (quattro contro la Germania, una con la Svizzera), ottenendo il miglior piazzamento proprio contro gli elvetici, a Zurigo il 13 agosto 1942, secondo nella gara dei 110 ostacoli.
Ma molti altri atleti, oltre a quelli che hanno avuto la fortuna di vestire la maglia azzurra, hanno scritto la storia dell'atletica trentina. Primo fra tutti Giulio Fozzer, per molti anni considerato il "papà" dell'atletica trentina, buon velocista ma soprattutto validissimo dirigente, sia a livello locale che nazionale. Con lui sono da ricordare Adriano Dallago, campione italiano di giavellotto e più tardi vittima dell'altra sua grande passione, il sesto grado. Poi ancora Carlo Magnani, recordman nel 1929 del salto in alto con 1.80, Benedetto Bertamini, campione italiano nel salto in lungo, che trovò la strada della nazionale sbarrata dal leggendario Maffei il cui record italiano ha resistito per una trentina d'anni, battuto solo negli anni sessanta da Gentile. Bertamini ricoprì poi per molti anni la carica di presidente provinciale della Fisi. Ed ancora gli ostacolisti Mario Decarli ed il rivano Paoli.
Torniamo ai regionali azzurri. Nel 1949 Rosanelli a Milano finì quarto nell'alto in un incontro con il Belgio, nel 1952 a Basilea Bruno Fait si classificò secondo nei 10 chilometri di marcia contro la Svizzera e ottavo nella finale dei 10 chilometri alle Olimpiadi di Helsinki (Dordoni vinse la « 50 »). Sempre nel 1952 cominciò l'avventura azzurra anche per il roveretano Jacob, primo a Zagabria nella staffetta 4x100 contro la Jugoslavia (42"1) assieme a Vittori, Montanari e Sangermano, mentre nel 1953, a Buenos Aires contro l'Argentina fu schierato nella staffetta 4x400 con Patelli, Dani e Filiput, vincitrice in 3'17".
Esordio, sempre nel 1953, anche per l'ostacolista Ezio Nardelli, a Milano contro la Germania, vincitore nei 110 in 15"3. Nardelli indossò la maglia azzurra altre due volte, nel 1955: ad Atene contro la Grecia e a Friburgo, ancora contro la Germania.
E qui interrompiamo la carrellata perché l'elenco si farebbe troppo lungo.
Veronesi e Baldo
gli 800 siamo noi
L'Olimpiade di Roma del 1960 e soprattutto l'organizzazione a Trento di una manifestazione internazionale prestigiosa come il Trofeo Atleti Trentini, a cavallo degli anni cinquanta e sessanta (per inciso, prima "diretta TV" sportiva assoluta dal Trentino, un'ora di trasmissione la domenica pomeriggio!) ha favorito la crescita di parecchi campioni che poi per molti anni sono rimasti al vertice dell'atletica italiana. Ne citiamo alcuni: Dionisi, Cramerotti, Righi, Giordani e, successivamente, moltissimi altri, ma questa... è storia recente e di facile memoria.
In campo femminile capostipite è la Veronesi che nel 1949 e 1950 vestì la maglia azzurra gareggiando negli 800 metri a Bologna e Udine contro Jugoslavia e Austria. Nel 1955 la Baldo, sempre sugli 800, si classificò quarta in un triangolare con Francia e Austria a Milano mentre dal 1958 al 1960 il favoloso team di Franco Criscuolo (Saf Bolzano) fornì alla nazionale tre atlete di grandi potenzialità: a Pisa nel 1958 Cristina Ruedl fu prima negli ostacoli e Franca De Paoli seconda sugli 800 in un incontro della nazionale B contro il Belgio, e sempre nel 1958, a Belluno, la De Paoli fu terza sugli 800 contro la Jugoslavia e quarta a Schweinfurt contro la Germania, quando ci fu l'esordio sui 100 della Boscaro (quarta). Nel 1959 ancora la De Paoli, quarta a Maastricht sugli 800 contro l'Olanda, mentre la Ruedl vinse gli ostacoli con la nazionale B a Lugano contro la Svizzera (11"8) e la Boscaro la staffetta 4x100 (oltre al 2° posto sui 100). Nel 1960, a Napoli, ancora la Ruedl sesta sugli ostacoli in un triangolare con Romania e Ungheria.
Ci fermiamo qui. Non abbiamo voluto proporvi una storia dell'atletica regionale romanzata ma sintetizzata al massimo e sorretta solo da dati ufficiali, quelli della Fidal.
</TEXT>
</DOC>
