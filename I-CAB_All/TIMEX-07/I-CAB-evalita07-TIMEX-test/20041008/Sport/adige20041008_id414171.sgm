<DOC ID="adige20041008_id414171" DATE="20041008">
<TEXT>
L'allievo di Mosele ne ha fatto di strada, oggi è a Trento per la presentazione della squadra

Stoppini, il condottiero dell'Ata

Il rivano n. 241 al mondo pronto per una storica A1
Di STEFANO PAROLARI


TRENTO - É uno dei più forti tennisti italiani sul veloce, è un giocatore completo con la sublimazione nel serve and volley, è un ragazzo abituato ai sacrifici fin da quando imparò i fondamentali al Circolo tennis Riva e non l'ha dimenticato neppure in questa sua vita da globetrotter della racchetta. Il 24enne Andrea Stoppini si presenta oggi all'Ata Battisti, dove alle 11.45 si radunerà la squadra pronta per la storica avventura in A1 di un team del capoluogo, con i gradi del numero uno e dell'atleta pronto a catalizzare l'interesse degli appassionati in regione, soprattutto quando gli alfieri del presidente Monegaglia giocheranno in casa contro i rivali di sempre (17 ottobre) del Bassano, l'altra matricola, e i vice campioni d'Italia del Saetta Palermo (31 ottobre) forti di Potito Starace, di Di Mauro, del gigante croato Karlovic.
Uno degli allievi prediletti di Valerio Mosele è quindi oggi un affermato giocatore numero 241 del ranking Atp con una rincorsa eccezionale nel 2004, dopo essere partito dal 380° gradino reduce da una precedente e sofferta stagione, afflitto da un dolore alla pianta del piede, che aveva relegato il rivano oltre il 600° posto. A Parma, domenica, all'esordio al Tc Castellazzo, sulla moquette, superficie veramente assurda e non frequentata nei tornei, Stoppini sarà il faro di questa squadra, visto che il terraiolo Martin Vassallo Arguello, che ha perso 100 posti (dal 109 di giugno al 205 attuale), difficilmente può vantare la stessa abilità di Andrea sui campi dove i colpi al volo, il servizio incisivo e le discese a rete sono decisivi.
« Il tennis agonistico ad alto livello è fatto così - ci ha detto Andrea - e l'imperativo è quello di non mollare mai, bisogna fare punti e confermarli. Adesso che mi sono fermato per l'A1 scenderò fino a 290 ». Ma la stagione appena conclusa l'ha comunque rigenerato, adesso lei è tornato a fare la voce grossa, soprattutto sul veloce. « Non mi lamento ma è anche giusto non essere mai contento. Il sogno è sempre quello di arrivare tra i primi 100. Certo quando bisogna sempre giocare le qualificazioni non è così semplice ». Quest'anno ha vinto il future da 15 mila dollari di Cremona e di Porto Torres, una prestigiosa finale nel challenger da 25 mila $ di Recanati, persa al terzo, un'altra finale sul rosso a Bassano nel 10 mila dollari, nell'Atp di S. Polten un primo turno perso al terzo con Karlovic, agli Open in Usa un primo turno tirato con Vahaly, a Genova tre set con il talentuoso francese Mutis del Saetta Palermo. « Mi è spiaciuto perdere quella finale con Uros Vico a Recanati, forse lì meritavo di più (qualche chiamata dubbia crea rimpianto...), poi il match con Galimberti a S. Benedetto, un'altra occasione persa. Ma - ammette Stoppini sinceramente - in altre partite ho avuto più fortuna ».
Valerio ci ha detto scherzosamente che entra in crisi di concentrazione quando perde l'Inter. « Una volta forse, altrimenti adesso sarei 1000 al mondo valutando i trionfi nerazzurri... ». Domenica il debutto da ex a Parma. « In quel circolo ho guadagnato l'A1, dove ho giocato lo scorso anno con il Lombardo Milano. Ora penso all'Ata Trentino e alla nostra salvezza. Vale la classifica Atp nelle sfide dei quattro singolari (6 i punti a disposizione con i due doppi), quindi se manca Vassallo, sarò il n. 1 e dovrò sudare. Ce la giochiamo, penso, alla pari con Castellazzo, Maggioni S. Benedetto e Bassano, con il Saetta non abbiamo nulla da perdere ».
</TEXT>
</DOC>
