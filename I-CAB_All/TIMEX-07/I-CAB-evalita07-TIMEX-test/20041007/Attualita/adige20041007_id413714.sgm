<DOC ID="adige20041007_id413714" DATE="20041007">
<TEXT>
Nuova Europa
La commissione Ue favorevole all'apertura di un negoziato che però durerà almeno dieci anni

Sì condizionato all'ingresso della Turchia




BRUXELLES - È un sì ma non un assegno in bianco quello pronunciato ieri dalla Commissione Ue a favore dell'apertura di negoziati di adesione con la Turchia. « La risposta che la Commissione dà è un sì: una risposta positiva sul rispetto dei criteri e una raccomandazione favorevole all'apertura dei negoziati », ha annunciato al Parlamento europeo il presidente Romano Prodi. « Si tratta però di un sì qualificato accompagnato da una serie di condizioni per quanto riguarda il controllo e la verifica della situazione in Turchia e da raccomandazioni specifiche sul modo di condurre i negoziati », ha precisato.
Bruxelles propone di aprire le porte lentamente per potere guardare bene chi sta entrando e darsi il tempo di richiuderle. Il ministro degli esteri olandese Ben Bot, presidente di turno del Consiglio, ha detto che i colloqui potrebbero cominciare solo nel secondo semestre del 2005. L'esito non sarà scontato: « Il risultato non è garantito in anticipo », ha chiarito Prodi. I negoziati, che dovrebbero durare molti anni, si potranno infatti bloccare o sospendere, con una decisione degli Stati membri presa a maggioranza qualificata, di fronte « a serie e persistenti violazioni » dei principi europei. I « ma » che accompagnano l'invito rivolto ai leader europei, che si riuniranno il 17 dicembre per la decisione finale, sono giustificati dal fatto che, nonostante gli innegabili progressi compiuti - haspiegato Prodi prima ai parlamentari e poi alla stampa - « molto resta ancora da fare », in particolare, per quanto riguarda la tortura, i diritti delle donne e sindacali, la libertà religiosa, i rapporti tra civili e militari. Prodi ha parlato di « zone d'ombra » che devono essere schiarite ed ha definito le condizioni « ovvie precauzioni per evitare che l'integrazione della Turchia possa compromettere la costruzione che abbiamo intrapreso da oltre cinquant'anni ». Rientra tra le precauzioni la richiesta di non inserire la Turchia nelle prospettive finanziarie 2007-2013, ma di avviare le trattative per l'adesione sui capitoli con incidenza finanziaria soltanto sulla base del prospetto successivo. Ciò significa che, nella versione più ottimistica, la Turchia non entrerà nella Ue prima del 2014. E rientra tra le precauzioni l'inserimento di una clausola di salvaguardia permanente per tenere sotto controllo il flusso di lavoratori e di immigrati dalla Turchia, Paese a prevalenza islamica ma estremamente laico nelle istituzioni.
Da Ankara il governo esulta, pur riconoscendo che è solo l'inizio di un lungo cammino.
</TEXT>
</DOC>
