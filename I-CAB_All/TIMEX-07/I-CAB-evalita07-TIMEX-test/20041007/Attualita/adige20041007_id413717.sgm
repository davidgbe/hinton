<DOC ID="adige20041007_id413717" DATE="20041007">
<TEXT>
Orrore a Mazara del Vallo, la cittadina del Trapanese balzata agli onori delle cronache per il rapimento della piccola Denise

Uccide l'amico di famiglia disabile a picconate




MAZARA DEL VALLO - Ha tagliato in tre pezzi il cadavere del vicino di casa, un anziano disabile, dopo averlo massacrato a colpi di piccone. Un delitto orribile, che ha provocato ribrezzo e sconcerto tra gli stessi investigatori impegnati in questi giorni a Mazara del Vallo nelle ricerche della piccola Denise. Una scena degna di un film dell'orrore. Vittima e carnefice erano in ottimi rapporti, si frequentavano ogni giorno da diversi anni. I vicini parlano di un rapporto molto forte di amicizia tra le due famiglie, cementato da una lunga permanenza in Venezuela dove erano emigrate diversi anni fa. Ma ieri mattina qualcosa deve avere fatto scattare un corto circuito nella testa di Mauro Bensai, 25 anni, arrestato dalla polizia per omicidio volontario, un ragazzo introverso e sbandato nato a Caracas che aveva avuto problemi di tossicodipendenza e alcool. Il giovane, in preda a un raptus, ha amputato il braccio e la gamba al suo vicino di casa Felice Titone, 65 anni, un disabile che aveva perso l'altra gamba in un incidente stradale in Venezuela. Per mutilarlo ha utilizzato lo stesso piccone con il quale aveva infierito sulla vittima e un coltello da cucina. Poi ha preso gli arti e li ha infilati dentro il forno del giardino della villetta in cui è avvenuto l'omicidio, forse per bruciarli.
Teatro della macabra esecuzione una villetta a pochi passi dalla spiaggia. Dopo aver commesso l'omicidio Mauro Bensai, che nonostante lo choc ha confessato di aver picchiato a morte il vicino di casa, ha lasciato il corpo sul pavimento della cucina e si è diretto in bagno dove ha fatto una doccia per pulirsi degli schizzi di sangue che aveva addosso. Poi ha atteso il ritorno della madre dal mercatino settimanale. La donna appena entrata a casa ha scoperto l'uomo mutilato. Il figlio era rannicchiato in un angolo e pronunciava frasi sconnesse. E' stata lei stessa a chiamare la polizia. Quando sono arrivati gli agenti, Mauro ha tentato la fuga, ma è stato bloccato dopo un breve inseguimento.
</TEXT>
</DOC>
