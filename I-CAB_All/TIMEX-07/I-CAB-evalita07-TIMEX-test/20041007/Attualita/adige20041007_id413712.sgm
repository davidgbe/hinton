<DOC ID="adige20041007_id413712" DATE="20041007">
<TEXT>
Nuovo libro di conversazioni: « Per lungo tempo l'Occidente non ha voluto credere allo sterminio degli ebrei »

Il Papa sul comunismo: « Fu un male necessario »




FRANCOFORTE - Il comunismo è stato un male in qualche modo necessario al mondo e all'uomo. Lo sostiene Giovanni Paolo II nel suo ultimo libro, dal titolo « Memoria e identità », che è stato presentato ieri alla Fiera internazionale del libro di Francoforte.
Nel primo dopoguerra, racconta il Papa in questo volume che prende in esame i grandi problemi della modernità e risponde agli interrogativi più profondi dell'uomo, « fu subito chiaro che ciò (il comunismo, ndr) sarebbe durato per un tempo molto più lungo di quello nazista. Ciò che veniva fatto di pensare era che quel male fosse in qualche modo necessario al mondo e all'uomo », scrive il papa, rimarcando che « in certe concrete situazioni dell'esistenza umana il male si rivela in qualche misura utile in tanto quanto crea occasioni per il bene ». Citando poi il Faust di Goethe, il Santo padre ricorda come il diavolo possa essere definito anche come « una parte di quella forza che vuole sempre il male ma compie sempre il bene ». Quanto al nazismo, il santo padre precisa che all'epoca « la reale dimensione del male che imperversava in Europa non fu percepita da tutti, nemmeno da quelli come noi che vivevano al centro di quel vortice », ammettendo che « per lungo tempo l'Occidente non volle credere allo sterminio degli ebrei. Neppure in Polonia si sapeva tutto su ciò che i nazisti avevano fatto e facevano ai polacchi ». E sarà probabilmente proprio « la ricerca di radici e semi del bene anche nelle peggiori manifestazioni del male », a cominciare dal nazismo, l'aspetto che più farà discutere del nuovo libro del Papa. È stato il portavoce vaticano Joaquin Navarro-Valls a sottolineare anche questo aspetto della conversazione del Papa, la cui uscita è prevista a primavera per i tipi della Rizzoli. Il testo è il risultato di un'intervista che, nell'estate del 1993 a Castel Gandolfo, fecero al papa due studiosi polacchi, Jozef Tischner (scomparso nel 2000) e Krzysztof Michalski, fondatori dell'Istituto di scienze sull'uomo di Vienna.
</TEXT>
</DOC>
