<DOC ID="adige20041007_id413718" DATE="20041007">
<TEXT>


in Breve




Operaio muore ed è abbandonato
NAPOLI - E' morto folgorato nel negozio in cui erano in corso lavori di ristrutturazione, ma quando è arrivata la polizia ha trovato solo il corpo senza vita dell'operaio: i suoi compagni erano fuggiti. L'incidente è avvenuto ieri pomeriggio a Napoli, a soli due giorni da un episodio analogo che ad Ercolano, uno dei comuni dell'area vesuviana, ha avuto per vittima un manovale di 33 anni, abbandonato in strada agonizzante, lontano dal cantiere dove era precipitato. L'operaio morto ieri si chiamava Nicola Tricarico: aveva 26 anni e abitava nel quartiere periferico di Piscinola.

La disavventura di un latin lover
IMPERIA - Ha abbordato per strada una ragazza che ha convinto ad appartarsi con lui nei giardini. Si è spogliato completamente ma, giunto al dunque, lei è fuggita, portandosi via i vestiti del latin lover, comprese scarpe e portafogli. Allo sfortunato non è rimasto altro che sgattaiolare lungo i muri e presentarsi, completamente nudo, al commissariato di polizia per denunciare il fatto. E' accaduto a Sanremo ad un uomo di 33 anni.

Delitto di Cogne impronte fasulle?
AOSTA - « Qualcuno ipotizza che le nuove impronte rilevate recentemente siano false, ma nessuno deve azzardarsi a consumare un atto delinquenziale di questo genere ». Carlo Taormina, difensore di Annamaria Franzoni, condannata a 30 anni di reclusione perchè giudicata in primo grado l'assassina del figlio Samuele, prende così posizione contro chi ha ventilato che l'impronta rilevata - al centro della porta della camera - dopo la condanna e mai catalogata dai periti del Ris, sia falsa.
</TEXT>
</DOC>
