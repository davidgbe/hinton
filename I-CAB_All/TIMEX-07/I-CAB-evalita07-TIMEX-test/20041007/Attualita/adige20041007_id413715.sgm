<DOC ID="adige20041007_id413715" DATE="20041007">
<TEXT>
Nella borsetta della ragazza trovata una scatola di contraccettivi. La svolta da una macchia di sangue

Il giallo Si riapre il « caso » di via Poma

Spunta un nuovo amico di Simonetta Cesaroni


ROMA - Forse le è stato fatale l'ultimo amore. Quattordici anni dopo l'omicidio di Simonetta Cesaroni, avvenuto il 7 agosto del 1990, riparte dalla deposizione di un testimone autore di un libro non ancora pubblicato, da una scatola di contraccettivi contenuti nella borsa della ragazza e da una macchia di sangue, l'inchiesta del pm della Procura di Roma Roberto Cavallone, che indaga sul delitto di via Poma. Tre elementi che sembrano distanti anni luce e che invece, secondo la Procura - ieri è stato sentito l'ex datore di lavoro di Simonetta, Salvatore Volponi - potrebbero essere collegati tra loro da un filo rosso. Un filo che potrebbe portare fino alla scoperta della identità dell'assassino di Simonetta, un uomo che lei conosceva bene e con cui potrebbe aver addirittura avuto una « liason » sentimentale. Ma c'è di più: il pm potrebbe decidere di interrogare nelle prossime settimane vecchi o nuovi protagonisti del giallo e quindi puntare di nuovo l'attenzione proprio sul condominio dei misteri.
Lo spunto che apre di fatto un nuovo capitolo della vicenda viene da un libro non ancora pubblicato, scritto proprio dall'ex datore di lavoro della Cesaroni, Salvatore Volponi. Invecchiato, il tono dimesso, Volponi è stato convocato ieri in Procura. « So che Simonetta aveva intrecciato una recente relazione con un uomo », ha detto il testimone che è stato accompagnato a piazzale Clodio dal suo legale, l'avvocato Maria Antonietta Lamazza. A rendere plausibile la versione di Volponi - che nel libro « Io, Smonetta e Via Poma » racconta anche la vicenda personale di uomo distrutto proprio dalla vicenda - è uno scritto della stessa Simonetta Cesaroni che è stato rivisitato con altri occhi dal pm Cavallone. Alcuni versi di una canzone di Lucio Dalla custoditi nella borsa farebbero pensare ad una particolare situazione emotiva della ragazza, uscita da una lunga storia d'amore e in procinto di cominciarne un'altra. « E per che cosa mi dovrei pentire - scrive Simonetta su un foglio trovato nella borsetta insieme alla scatola di contraccettivi - di giocare con la vita, di prenderla per la coda? Tanto un giorno dovrà finire, tanto all'eterno ci ho già pensato. Eterno è anche un minuto, ogni bacio ricevuto dalla gente che ho amato ».
Ma è dall'analisi del Dna sulla traccia di sangue, all'esame dei carabinieri del Ris e i cui risultati saranno noti a fine mese, che potrebbe arrivare la svolta. Se sarà evidenziato che il Dna è compatibile con quello di Simonetta o compatibile anche con quello di una terza persone (l'assassino?), il giallo di via Poma potrebbe avvicinarsi alla soluzione. La traccia ematica è stata trovata nei locali che ospitano i lavatoi del condominio di via Poma 2. Potrebbe indicare che proprio lì l'assassino, si sia pulito. Ed ancora che sia scappato, salendo in ascensore dal terzo piano (anche nella cabina furono trovate tracce di sangue), poi uscito da una porta che dà sul solaio e che conduce ai garage. Insomma uno che conosceva bene il palazzo.
Infine dalla nuova indagine emergerebbero particolari sconcertanti come la sparizione dei pochi indumenti trovati addosso al cadavere, un reggiseno e un corpetto scomparsi dal repertorio delle prove. Gli unici indumenti che coprivano il corpo di Simonetta uccisa con 29 coltellate. Oltre a quelle ferite il volto tumefatto, segno di un pugno dato dall'assassino e un morso sul seno. Segno di un approccio violento del suo nuovo amore finito in tragedia.
</TEXT>
</DOC>
