<DOC ID="adige20041007_id413953" DATE="20041007">
<TEXT>
La minaccia

Il virus dei polli




L'influenza aviaria è in grado di contagiare pressoché tutte le specie di uccelli. Dopo l'epidemia, esplosa ufficialmente nel dicembre 2003 in una fattoria vicino a Seul nella Repubblica di Corea, sono oltre 60 milioni in Asia gli uccelli morti o abbattuti nel tentativo di arginare la diffusione della malattia.
Due anni fa in Olanda, per la prima volta, il virus dell'influenza aviaria provocò tre casi secondari nell'uomo, mentre non vi è ancora la prova che il virus si trasmetta da uomo a uomo. Da gennaio di quest'annno sono stati segnalati casi umani di influenza aviaria in due paesi, Vietnam e Tailandia. Secondo gli esperti il virus dell'influenza aviaria diventa pericoloso se si sovrappone al virus dell'influenza umana, perché a contatto con il virus dell'uomo può subire delle modificazioni. Il vaccino antinfluenzale riduce la possibilità che l'influenza aviaria diventi una minaccia per l'uomo.
</TEXT>
</DOC>
