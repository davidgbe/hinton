<DOC ID="adige20041007_id413955" DATE="20041007">
<TEXT>
Dosi gratis negli ambulatori dei distretti e, da quest'anno, anche dal medico di famiglia

Influenza, 70.000 vaccini per gli anziani

Persone più deboli a rischio possono finire all'ospedale Sanità
Di ROBERTA BOCCARDI


L'influenza, la più contagiosa delle malattie di stagione, si prepara a mettere a letto in Trentino dalle 70.000 alle 80.000 persone, circa una quinto della popolazione.
« Non è una malattia da sottovalutare - avverte Alberto Betta, responsabile della prevenzione - perché, nelle persone più deboli, può favorire l'insorgere di complicazioni che mandano all'ospedale e possono portare alla morte ». C'è solo un modo per non correre questo pericolo, ed è la vaccinazione che la sanità trentina offre gratuitamente a tutti gli over 65 innanzitutto, ma anche alle persone, di qualsiasi età, considerate a rischio (malati cronici, asmatici, diabetici, ecc). Inclusi i più piccoli. « Solo l'8 - 10% dei bambini a rischio sanitario - avverte ancora Betta - è vaccinato ».
Quest'anno c'è un motivo in più per correre ai ripari. L'antinfluenzale protegge anche dal rischio dell'influenza aviaria (quella dei polli), nella malaugurata ipotesi che quest'ultima diventi una minaccia per l'uomo.
AL VIA LA CAMPAGNA: assessorato e Azienda sanitaria hanno previsto quest'anno un'informazione a tamburo battente, per convincere più over 65 anni a vaccinarsi. « Il nostro impegno è far sì che le grandi malattie vengano affrontate in un contesto generale di prevenzione della salute - dice l'assessore Andreolli - Per l'influenza l'obiettivo da raggiungere è proteggere il 70% della popolazione anziana ». L'Azienda sanitaria ha acquistato 70.000 dosi di vaccino e ha investito 33.500 euro per l'informazione. « In Trentino l'adesione è buona, l'anno scorso abbiamo vaccinato 64.000 persone, cioè poco meno del 60% degli ultrasessantacinquenni - informa Valter Carraro, responsabile dell'igiene pubblica -. Ma non basta, bisogna vaccinare più anziani e anche più persone a rischio con meno di 65 anni ».
VACCINAZIONI DAL 25: il via sul tutto il territorio provinciale avverrà nell'ultima settimana di ottobre. Prima, dal 18 al 23 ottobre, invece, verranno vaccinate le persone nate nel 1934 e nel 1935, alle quali tramite lettera verrà offerta gratuitamente anche la vaccinazione contro la polmonite e le altre malattie invasive da pneumococco. Le vaccinazioni vengono eseguite negli ambulatori di igiene pubblica del distretto sanitario; ogni distretto informerà con avvisi in quali giornate e con quali orari verranno eseguite le vaccinazioni. C'è tempo fino alla fine di novembre.
I MEDICI DI FAMIGLIA: la vera novità di quest'anno è che la vaccinazione può essere eseguita anche dal medico di famiglia. « Si parte con alcuni medici che hanno dato la loro disponibilità - spiega Fabio Branz, presidente dell'Ordine dei medici -, ma già il prossimo anno questa attività di vaccinazione degli assistiti diventerà sistematica ». I medici di famiglia assicuravano finora la vaccinazione a domicilio dei pazienti impossibilitati a spostarsi; con i nuovi accordi si cercherà di far sì che la vaccinazione delle persone a rischio diventi una delle terapie che il medico di famiglia svolge di routine. In questo modo si spera di dare un ulteriore impulso all'attività di vaccinazione: il paziente affidandosi ai consigli del suo medico certamente avrà più facilità, ma anche più comodità, ad aderire. Dal 1996 il numero degli over 65 vaccinati contro l'influenza è raddoppiato, si è passati da 32.286 a 63.360 del 2003. Ma ci sono anche 10.000 trentini che, pur non essendo considerati a rischio, non ne vogliono sapere di prendere l'influenza e acquistano il vaccino in farmacia.
L'INFORMAZIONE: è affidata a 1.500 locandine e 70.000 pieghevoli distribuiti in ospedali, ambulatori, farmacie, bar, case di riposo e parrocchie. Altri 2.000 manifesti di grandi dimensioni verranno affissi nei comuni, mentre 10 poster giganti (18 metri quadrati) compariranno a Trento e Rovereto. E poi ci sono 2.000 spot radiofonici e 18 annunci a tutta pagina sui quotidiani e i periodici locali.
IL SIMBOLO: il simbolo della campagna è un chiavistello a forma di siringa che sbarra una porta. Significa: impedisci al virus dell'influenza di entrare.
</TEXT>
</DOC>
