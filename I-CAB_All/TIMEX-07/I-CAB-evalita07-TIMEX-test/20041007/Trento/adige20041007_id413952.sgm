<DOC ID="adige20041007_id413952" DATE="20041007">
<TEXT>


La casa veneta vuole aprire una « spazio colazione » entro dicembre, con prezzi competitivi Torna la bottega del caffè Nuova richiesta della Dersut, il bar bianco in via Orfane

Primo tentativo ad agosto. Cassato dalla concorrenza


Dopo alcune settimane di tregua sta per riprendere la battaglia del caffè nel distretto di via Pozzo.
Tutto era iniziato a metà agosto con la richiesta della Dersut, nota società di Conegliano Veneto, di aprire un bar bianco, cioè con licenza solamente analcolica, sotto i portici di via Pozzo, accanto alla fioreria De Boni nei locali fino a poco tempo fa occupati da un negozio di sementi. Apriti cielo! La zona offre un'ampia scelta di bar, ben nove nel raggio di 50 metri, ed i titolari si erano rivoltati contro l'arrivo del temuto concorrente. Avevano polemizzato soprattutto nei confronti di una legge che permette un addensamento di offerta tale, a loro dire, da mettere in crisi le aziende. Perché se per le licenze di bar classico (B2) esistono limiti e distanze minime da rispettare, i bar bianchi (B1) fanno eccezione e possono sorgere anche nel locale accanto. « Norma da cambiare » si sono affrettati a dire Confesercenti e Unione e commercio. Ma per ora la licenza è un diritto.
Sulla notizia dei malumori in via Pozzo si era poi innescato un botta e risposta con il comitato di difesa dei consumatori, che aveva salutato con favore il nuovo arrivo e denunciato l'esistenza di un cartello tra baristi per tenere i prezzi alti.
Ad ogni modo dopo le polemiche il proprietario dei locali, che aveva già promesso alla Dersut la cessione in affitto, si era tirato indietro, evidentemente spaventato dal polverone o convinto dalle pressioni dei vicini. E al posto del nuovo bar ha recentemente aperto un'agenzia di collocamento, accolta con un sospiro di sollievo dagli esercenti viciniori.
Dunque tutto risolto? Neanche per sogno. Inizialmente in verità la Dersut aveva pensato di mollare la piazza di Trento. Poi invece è saltato fuori un altro spazio libero, guarda caso a pochi passi dal precedente, e allora via con una nuova richiesta di licenza per bar bianco, questa volta in via Orfane 1, di fronte al supermercato Poli in un locale di proprietà dell'Itas assicurazioni. L'azienda veneta, se la richiesta inviata al Comune andrà a buon fine, aprirà entro Natale una Bottega del caffè. Sarà un locale specializzato in colazioni, che oltre al prodotto della casa madre punterà sulla vendita di centrifughe di frutta e verdura e di yoghurt. Il locale di Trento sarà parte di una catena già partita alla conquista del Veneto e dell'alta Italia. Una modalità che dovrebbe permettere di praticare prezzi al consumo inferiori alla media. Proprio quello che temono i titolari della zona, che certamente non saranno contenti della novità.
F.G.
</TEXT>
</DOC>
