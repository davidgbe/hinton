<DOC ID="adige20041007_id413956" DATE="20041007">
<TEXT>
Accettazione
Presto arriveranno anche alcuni operatori Oss
Il primario Torboli: « Così miglioriamo le prestazioni ai pazienti nella fase dell'attesa »

Pronto soccorso, ecco le hostess

Gli infermieri non svolgono più le pratiche amministrative


Dopo i boys, al pronto soccorso dell'ospedale S. Chiara sono entrate in servizio le hostess. Si tratta dei due contratti esterni attivati dall'Azienda sanitaria nelle scorse settimane. Il primo è il servizio affidato alla Boys Service Control di Riva del Garda che integra, con la presenza di guardie giurate nelle ore notturne e nei fine settimana, la vigilanza garantita nei giorni lavorativi dai tre agenti del posto di Polizia.
Le hostess, che hanno iniziato ieri l'addestramento, sono invece le operatrici del Consorzio Lavoro Ambiente, cui è stata affidata l'accettazione amministrativa dei pazienti che accedono al pronto soccorso. Al S. Chiara le hostess non sono una novità, già da tempo sono infatti al lavoro al centro informazioni e ricevimento (Cirp) nell'atrio dell'ospedale.
Le nuove operatrici copriranno due turni, distribuiti nell'orario 8 - 20, con mezz'ora di sovrapposizione per il passaggio delle consegne. Attualmente stanno facendo l'inserimento, accanto alle infermiere esperte dell'accettazione. « Con il 14 dovrebbero già essere autonome per poter svolgere l'attività amministrativa - spiega il primario, Pierluigi Torboli - in modo che gli infermieri del triage possano svolgere in maniera più ampia la propria competenza specifica ».
Le hostess potranno fare solo l'accettazione amministrativa, cioè raccogliere i dati anagrafici dei pazienti e compilare la scheda di accettazione, con le modalità di arrivo, la provenienza, la tipologia dell'incidente. « Naturalmente sono esclusi i codici rossi che entrano direttamente in sala urgenza e anche altri pazienti che presentano sintomi particolari (dolore toracico, svenimento, difficoltà respiratorie) oppure che arrivano in barella e vanno subito al triage - continua Torboli -. Ma tutti gli altri fanno prima l'accettazione amministrativa ».
In questa prima fase, le hostess dell'accettazione verranno sacrificate nello spazio ora assegnato ai portieri. « Il problema grosso che abbiamo è lo spazio - dice Torboli -. Purtroppo finché non vi sarà la ristrutturazione completa del pronto soccorso, fra un anno e mezzo, non c'è soluzione. Dopo sarà tutta un'altra cosa ».
Nel frattempo, si cerca di razionalizzare gli accessi, anche concordando nuove procedure con il primario del 118 per i pazienti che arrivano in ambulanza. Per quanto riguarda la parte amministrativa, l'affidamento di questa attività alle hostess va incontro ad una richiesta avanzata proprio dagli infermieri, e che ha visto l'impegno del direttore dell'ospedale Baldantoni.
« Il grosso risultato che pensiamo di ottenere è il tempo in più che gli infermieri del triage potranno dedicare ai pazienti che sono in attesa di essere visti - conclude Torboli -. Riusciremo ad anticipare alcune procedure e i tempi d'invio dei pazienti. La ricaduta sarà sicuramente buona, sia per la qualità di lavoro dell'infermiere sia per il paziente che avrà la possibilità di essere ricontrollato e vedrà migliorare la qualità della prestazione durante l'attesa ». Un'ulteriore tappa vedrà l'assegnazione di alcuni operatori Oss per seguire le persone in attesa di completare gli accertamenti o le terapie.
</TEXT>
</DOC>
