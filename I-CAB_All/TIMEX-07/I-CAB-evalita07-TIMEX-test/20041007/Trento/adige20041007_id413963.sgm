<DOC ID="adige20041007_id413963" DATE="20041007">
<TEXT>
CORSO DI TSM E ATENEO

I futuri manager Consip




I manager della futura Consip e quelli che dovranno fare risparmiare la pubblica amministrazione negli acquisti on line e guadagnare le imprese si formano a Trento. Tsm e Università di Trento, infatti, hanno vinto la gara bandita dalla Consip nazionale (l'organismo centralizzato per gli acquisti per gli enti pubblici) per realizzare il primo master nell'e-procurement del Nord. L'Ateneo ha battuto il Politecnico di Torino e l'Università di Ferrara e si prepara alle selezioni degli aspiranti candidati ai 30 posti del corso che fornirà 60 crediti utili a conseguire la laurea di secondo livello.
Il master è destinato a dirigenti della pubblica amministrazione, delle imprese del settore acquisti e a laureati di primo livello che intendono poi inserirsi in enti pubblici e aziende nel ramo approvigionamenti. Le iscrizioni, aperte fino al 30 novembre (www.tsm.tn.it), precedono le selezioni che si terranno poi il 2, 9 e 10 dicembre. Il costo è di 4.000 euro ma sono a disposizione tre borse che coprono tutto il costo e altre tre per una parte. La direzione è affidata al professor Pier Franco Camussone.
</TEXT>
</DOC>
