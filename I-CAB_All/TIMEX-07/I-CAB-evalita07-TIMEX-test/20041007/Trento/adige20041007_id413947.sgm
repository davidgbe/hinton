<DOC ID="adige20041007_id413947" DATE="20041007">
<TEXT>
Pugliese (Legambiente) duro con la Provincia

« Tante chiacchiere, ma troppo pochi fatti »




Tanti bei discorsi, condivisibili, di alto spessore culturale ed educativo, ma la realtà cono cui ci si confronta è ben diversa. La Provincia i grandi investimenti li fa soltanto sulle strade: tunnel e ponti per il traffico privato.
Andrea Pugliese, responsabile di Legambiente trentina, boccia il piano di azione provinciale messo in piedi dalla Provincia.
Professor Pugliese, cosa non la convince delle proposte fatte dall'assessore Gilmozzi?
Sono misure utili, come per altro quelle messe in campo lo scorso anno, ma sono insufficienti. Gli effetti non si sono visti. Non basta, insomma, bloccare qualche diesel per sperare di risolvere il problema delle polveri sottili.
La vostra opinione: meglio istituire un sistema di blocco a targhe alterne?
Mi pare di poter dire che quella soluzione aveva portato benefici maggiori. Se non altro offriva un messaggio più forte ai cittadini perché tutti in qualche modo ne erano coinvolti. Oggi è diverso: il provvedimento colpisce solo pochi veicoli e il 95 per cento dei trentini perde interesse nel seguire la vicenda.
Come giudica il rapporto dei trentini con il problema dell'inquinamento dell'aria? Si informano? Sono sensibili?
Direi di sì. Il problema semmai è la difficoltà di passare dalla teoria alla pratica quando, cioè, i provvedimenti li riguardano in prima persona. Tanto per fare un esempio, non credo che siano calati i consumi di benzina nonostante si continui a parlare del traffico come la maggior causa delle polveri fini.
Se lei fosse un consulente della Provincia quale indicazioni darebbe all'assessore?
Una cosa è l'emergenza, l'altra il piano strutturale. Per quanto riguarda il primo aspetto direi che è palese il fatto che si sta facendo poco. Ripeto, io sono favorevole alle targhe alterne, ai blocchi totali della circolazione, magari anche in giorni programmati.
E per quanto riguarda gli interventi strutturali?
A parole sono d'accordo con quello che dice la Provincia: mobilità alternativa, potenziamento del trasporto pubblico, utilizzo della bicicletta. Il guaio è che si parla tanto, si scrive, ma tutto si muove con estrema lentezza. In realtà questo benedetto servizio di trasporto pubblico bisognerebbe effettivamente renderlo adeguato. A Trento la situazione è buona, sull'extraurbano c'è molto da migliorare.
Per esempio?
La metropolitana della Valsugana. Se ne parla da anni, ma quando effettivamente la potremo utilizzare?
Questa è una critica diretta alla Provincia.
Producono tanti documenti, ma in realtà fanno grandi investimenti solo per i tunnel, per i ponti e per le strade. Insomma, per favorire il traffico privato.
Cosa ne pensa della proposta del consigliere comunale Giampaolo Berlanda di permettere l'accesso alla città solamente a pagamento, finanziando con le entrate la gratuità dei bus?
In linea di principio mi pare una buona idea. Poi però c'è il problema di tradurla in realtà.
L'anno scorso Legambiente ha organizzato il treno verde per sensibilizzare sulle tematiche ambientali con una sosta di qualche giorno a Trento. Quest'anno avete in programma altre iniziative?
Il treno verde quest'anno farà altri percorsi, ma noi non staremo con le mani in mano: organizzeremo giornate senz'auto e altre iniziative di sensibilizzazione.
D.B.
</TEXT>
</DOC>
