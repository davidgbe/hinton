<DOC ID="adige20041007_id413962" DATE="20041007">
<TEXT>
Rispetto al 2003 ci sono 130 nuovi iscritti in più Egidi: « La carta vincente è la specializzazione »

Le matricole sono aumentate del 4%

Tirano Scienze cognitive e Giurisprudenza
In calo Economia, Sociologia e Lettere Università
Di PAOLO BARI


Ancora un successo per l'università di Trento. A conferma di un trend ormai persistente, le immatricolazioni sono infatti cresciute del 4,1% rispetto al 2003. Sono 3.300 gli iscritti al primo anno dei diversi corsi di laurea, 130 in più in confronto ad un anno fa. I dati sono stati comunicati dall'ufficio studi dell'ateneo alla conclusione della scadenza per le iscrizioni (lo scorso 30 settembre).
Il risultato premia le decisioni dell'ateneo, tutte volte a migliorare l'offerta didattica. "Puntare sulla specializzazione e soprattutto sulla qualità, come abbiamo fatto in questi anni, sembra essere la carta vincente per gestire la concorrenza con gli altri atenei" dichiara il rettore Massimo Egidi.
In calo risultano in particolare economia (-12,9%), sociologia (-4,1%) e lettere (-1,3%). "Non sono affatto preoccupato - commenta Carlo Borzaga, preside di economia - perché la nostra è una facoltà da quattrocento iscritti all'anno. Aver mantenuto questa base è importante. Su un periodo più ampio la nostra tendenza è piuttosto stabile. Non dobbiamo dimenticare che lo scorso anno economia ha registrato un forte aumento e che subiamo una forte concorrenza. In prospettiva dobbiamo spiegare ai giovani che la nostra facoltà non prepara tecnici, ma manager in grado di inserirsi in ogni settore professionale. E poi tradizionalmente si nota un notevole recupero nelle settimane successive. Ci aspettiamo alcune decine di matricole in più nei prossimi giorni". Importante è inoltre il fatto che le lauree specialistiche - su cui la facoltà ha puntato molto - hanno finora fornito ottimi riscontri.
In aumento sono ingegneria (+7,2%), scienze (+13,7%) e in particolare giurisprudenza (+20,4%) e scienze cognitive (+34,4%). "Sono evidentemente soddisfatto - afferma Roberto Toniatti, preside di giurisprudenza - ma nel contempo sento il peso della responsabilità perché dobbiamo confermare i buoni risultati del lavoro precedente. Nonostante le difficoltà derivanti dalla scarsità di risorse e dai problemi logistici che obbligano docenti e studenti a spostarsi su più sedi, continuiamo ad attirare studenti da fuori provincia che scelgono di iscriversi proprio a Trento e non altrove". Dispiace solo che i giovani non abbiamo dimostrato di apprezzare scienze giuridiche europee e transnazionali, un indirizzo innnovativo e destinato a diventare determinante in una prospettiva comunitaria.
Buona appare infine la situazione delle iscrizioni alle lauree specialistiche che hanno già fatto registrare 159 immatricolazioni. Ricordiamo che fino al 31 dicembre è ancora possibile iscriversi previo il pagamento di una tassa di mora. Per qualsiasi informazione è sempre attivo il numero verde 800 90 40 86.
</TEXT>
</DOC>
