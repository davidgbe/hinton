<DOC ID="adige20041007_id413951" DATE="20041007">
<TEXT>
Presentato il progetto che cambierà il volto della strada

Gardolo: in via S.Anna si cambia Meno auto, più bici e pedoni




Da tempo se ne attendeva l'annuncio. Ora è certo: via S. Anna, a Gardolo, entro un anno ritornerà quella strada che era in passato tanto cara ai gardolesi, priva di quei punti pericolosi e di quel traffico che oggi, purtroppo, la caratterizzano. In un incontro con la popolazione, l'ingegner Bruno Delaiti (servizio viabilità del Comune) ha presentato il progetto esecutivo della nuova strada, che dovrebbe essere ultimato, se tutto va bene, entro il 2005.
Indubbiamente di concezione moderna, il nuovo elaborato introduce, nella via che parte da Piazza Libertà, numerose innovazioni. La prima, e forse la più importante, è il restringimento della carreggiata, che avrà una larghezza media di 6,5 metri. Questo, nelle intenzioni del Comune, dovrebbe in gran parte inibire l'uso della strada da parte dei pendolari che oggi by-passano così la trafficata via Bolzano. Gli intasamenti su via Bolzano, peraltro, sono destinati a sparire in futuro, dato che è in rampa di lancio la grande rotatoria all'altezza del negozio Bermax.
Ma la nuova via S. Anna sarà dotata anche di una pista ciclabile, che verrà realizzata sul lato est affiancata a marciapiede allargato e rinnovato. I progettisti hanno curato ogni aspetto: per fare spazio a pedoni e ciclisti verranno tolti gli attuali alberelli di acacia, ma al loro posto a quanto pare verrà predisposta una nuova alberatura all'altezza della precedente, accoppiata a piccole siepi e a specie floreali.
Tra le altre scelte progettuali, spicca la creazione di alcuni piccoli golfi a bordo della strada, che consentiranno anche la nascita di 27 nuovi posti auto che, nelle intenzioni della circoscrizione, verranno regolamentati, almeno nelle ore diurne, con l'introduzione di una zona a disco orario cosiddetto breve (si vocifera di 15 o 30 minuti, per consentire alle vicine scuole e ai piccoli centri commerciali la massima accessibilità). Faranno la loro comparsa anche due nuovi rallentatori, di dimensione notevole dato che saranno permanenti, ottenuti soprelevando di qualche spanna il piano stradale. Nella ricerca della massima sicurezza, i progettisti hanno previsto tutti gli attraversamenti pedonali in corrispondenza dei dossi rallentatori. Discorso a parte, invece, per le fermate dell'autobus, che saranno dotate delle ormai note pensiline già presenti nel resto della città, firmate Giugiaro, per una strada che si rifà il look sul modello stilistico della vicina via 4 Novembre. Il costo dell'opera, che oggi passerà con esito scontato al consiglio circoscrizionale, si aggira sui 450.000 euro. Gi.P.
</TEXT>
</DOC>
