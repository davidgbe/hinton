<DOC ID="adige20041007_id413964" DATE="20041007">
<TEXT>
La visita
Nel colloquio affrontate anche le insidie all'autonomia speciale da parte della nuova legge sul federalismo

« Sudtirolo, modello di convivenza »

Il presidente austriaco Fischer incontra a Roma Ciampi


Il presidente della Repubblica Carlo Azeglio Ciampi e il nuovo presidente federale austriaco Heinz Fischer sono d'accordo quasi su tutto, ma lo sono su una cosa in particolare: nell'elogiare il modello di convivenza che si è instaurato fra gruppi linguistici diversi, ognuno con proprie tradizioni, nelle regioni di confine, in Trentino Alto Adige e in Sudtirolo. Un modello che considerano esemplare e da tutelare. Fischer si è insediato a luglio. Ciampi lo ha incontrato già, a Vienna, ai funerali del predecessore, Thomas Klestil.
Ieri, con una scelta significativa, Fischer ha fatto a Roma una delle sue prime visite all'estero. Ciampi ha apprezzato il gesto e ha annunciato che ricambierà presto la cortesia, recandosi a Vienna. Molte le questioni politiche e le iniziative in campo economico e commerciale trattate durante il colloquio di ieri e durante la colazione al Quirinale. Ma la questione delle regioni di confine sembra abbia avuto un'attenzione speciale. Nelle scorse settimane, infatti, avevano suscitato qualche apprensione a Vienna, ed anche a Trento e Bolzano, le proposte di riforma costituzionale che, fra l'altro, prevedevano di modificare l'autonomia concessa con statuti speciale a queste due province. Il presidente della Provincia autonoma di Bolzano, Luis Durnwalder (Svp), aveva espresso personalmente anche al presidente Fischer e al ministro degli esteri di Vienna, Benita Ferrero-Waldner, la preoccupazione che la clausola dell'interesse nazionale potesse « limitare notevolmente l'autonomia legislativa » della Provincia. Preoccupazioni condivise a Vienna, dove Fischer, dopo aver ascoltato Durnwalder, gli aveva assicurato che ne avrebbe parlato con Ciampi, durante la visita a Roma. E oggi ha mantenuto la promessa.
Ciampi ha fatto, come altre volte, una forte difesa del modello trentino-alto atesino; ha definito i rapporti italo-austriaci « un illuminante esempio della capacità di instaurare pacifiche, fruttuose relazioni fra gli Stati in chiave sia bilaterale sia europea », secondo l'intuizione dei Padri fondatori dell'Europa. « Il Trentino Alto Adige - ha sottolineato Ciampi - costituisce un modello di convivenza fra gruppi linguistici diversi, con tradizioni proprie: è un esempio per il mondo intero ».
Fischer, da parte sua, ha espresso una altrettanto ferma difesa dell'autonomia esistente, e ha ricordato che essa è garantita da accordi internazionali. « Abbiamo analizzato - ha detto ai giornalisti, dopo il colloquio con Ciampi - anche le prospettive di sviluppo dell'autonomia dell'Alto Adige-Sutirol ed io ho sottolineato il grande significato che l'Austria attribuisce a tale tutela delle minoranze, concordata sulla base dell'Accordo di Parigi e che ha carattere esemplare per l'Europa intera ».
Sul piano economico, Ciampi e Fischer hanno confermato le ottime relazioni. L'Italia, ha ricordato Fischer, è il nostro secondo partner, in ordine di importanza, e i rapporti si vanno consolidando. Potrebbero avere un forte impulso, ha aggiunto, con la realizzazione del grande progetto del tunnel di base del Brennero, che assicurerebbe la tutela ecologica della zona alpina e risolverebbe in una chiave europea l'annosa questione del traffico di transito. Ciampi ha detto che è interesse dell'Italia « far coincidere libera circolazione delle merci e tutela ambientale » e che così, unendo anche gli interessi di Slovenia e Croazia, si potrebbe « riportare l'Adriatico alla sua naturale vocazione di 'cernierà dei traffici con l'Europa continentale e danubiana ».
</TEXT>
</DOC>
