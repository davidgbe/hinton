<DOC ID="adige20041007_id413954" DATE="20041007">
<TEXT>
I testimonial

Scovati al parco




Il fotografo li ha sorpresi mentre facevano la quotidiana passeggiata nel parco di Gocciadoro. Angelo Cappella e la moglie Adriana, scelti come testimonial per la campagna contro l'influenza, hanno aderito volentieri alla richiesta. « La prevenzione è importante - spiega Angelo - e noi siamo due grandi camminatori. Sei chilometri tutti i giorni in questo bellissimo parco, chi non lo frequenta non sa cosa perde ».
Ma Angelo Cappella non è un pensionato qualsiasi. Al contrario è piuttosto conosciuto, specie nel quartiere della Bolghera, dove per 26 anni assieme alla signora Adriana ha venduto giornali, riviste e tabacchi in via Gorizia. Ora la coppia diventerà famosa in tutto il Trentino; la foto è infatti stampata sui 70.000 pieghevoli distribuiti dall'Azienda sanitaria in ospedali, ambulatori, farmacie e case di riposo.
</TEXT>
</DOC>
