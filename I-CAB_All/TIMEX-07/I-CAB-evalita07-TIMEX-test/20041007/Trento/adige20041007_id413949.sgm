<DOC ID="adige20041007_id413949" DATE="20041007">
<TEXT>


Da domani chiese a confronto




Risale al 1964 l'invito di papa Paolo VI nei confronti della città di Trento ad essere animata « più di tutti nel mondo cattolico » da un profondo desiderio di riconciliazione. In memoria di questo mandato e degli altri eventi che hanno visto la città del concilio protagonista nel promuovere il dialogo con i fedeli e le altre confessioni cristiane, si aprirà domani il convegno « Una comunità sul cammino del dialogo ». Il meeting è promosso dall'Arcidiocesi in collaborazione con il Centro per le scienze religiose dell'Itc, e si propone di ripercorrere le origini ecumeniche del continente, come strumento per interpretare e creare il futuro della fede cristiana in Europa. « Si tratterà - afferma Alessandro Martinelli -, di un'occasione per recuperare la memoria ecumenica e farla diventare parte della quotidianità di tutti i fedeli ». Nelle prime due giornate, 8 e 9 ottobre, spazio a illustri relatori nell'aula grande Itc di via S. Croce. Il convegno si sposterà poi nel Duomo, che sabato sera ospiterà una preghiera nello stile di Taizè animata dal gruppo Samuele e domenica vedrà la presenza dei responsabili di tutte le « chiese sorelle » per la preghiera ecumenica finale. F. Re
</TEXT>
</DOC>
