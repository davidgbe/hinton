<DOC ID="adige20041007_id413946" DATE="20041007">
<TEXT>
Ieri si è registrato il settimo giorno di sforamento dai limiti di legge ma il blocco partirà a metà novembre

Polveri fini, si rischia il blocco fantasma

Gli Euro 1 possono circolare. Se passa la linea dei Comuni pure gli Euro 0 Ambiente
Di DANIELE BATTISTEL


La notizia nuda e cruda è questa: i veicoli diesel Euro 1 che lo scorso inverno, in caso di superamento per 5 giorni dei valori delle polveri sottili, venivano fermati quest'anno potranno circolare. Questa la precisazione dell'Appa dopo la diversa comunicazione fatta ieri a voce al termine delle riunione tra Provincia, tecnici e comuni. Soltanto gli Euro 0, dunque, saranno costretti a rimanere fermi.
E forse nemmeno quelli. O per lo meno, non tutti. Nell'accordo di programma che la Provincia ha presentato ieri, come base di discussione in attesa di mettere assieme le osservazioni che giungeranno la prossima settimana dai comuni, è infatti ipotizzata la possibilità di concedere una deroga alla circolazione (a partire dal primo novembre 2005) ai proprietari di automezzi che si impegnassero nel giro di un paio d'anni a sostituire le loro « vecchie carrette » con mezzi meno inquinanti. In pratica se il proprietario di un'automobile non catalizzata a benzina o di un diesel Euro 0 firmassero una specie di contratto con la Provincia nel quale formalizzassero la loro intenzione di sostituire entro la scadenza del piano triennale il loro mezzo inquinante, riceverebbero una sorta di salvacondotto per poter viaggiare in qualsiasi periodo dell'anno (e soprattutto con qualsiasi condizione meteo) sulle strade che altrimenti sarebbero per loro off limits.
La proposta, di sicuro già abbastanza allettante per tanti, potrebbe risultare addirittura imperdibile se passasse la linea di alcuni comuni che - stando ad indiscrezioni - avrebbero già formulato all'assessore l'intenzione di chiedere che la deroga venga attivata già a partire da quest'inverno. Da parte sua l'assessore Gilmozzi va cauto. La materia delicata e si rischia parecchio. « Per prima cosa - interviene - va precisato che questa è una proposta; dovrà essere discussa con tutti i comuni. Sulla questione delle deroghe saranno poi le singole amministrazioni a decidere a chi rilasciare il permesso di circolazione nonostante i blocchi, non certo la Provincia ». Il rischio, facilmente intuibile, è quello che se i comuni dovessero essere piuttosto indulgente nel concedere deroghe, ben pochi veicoli inquinanti resterebbero fermi.
Intanto, l'assessore Gilmozzi comunica che il via ai blocchi di diesel e benzina di vecchia generazione (due giorni in settimana) dovrebbe scattare a partire dal 15 novembre. Prima di quella data, nonostante anche ieri (e per il settimo giorno consecutivo) si siano sforati i limiti, non verrà istituita alcun misura di limitazione del traffico. « Crererebbe solo confusione » afferma Gilmozzi.
Infine, l'accordo di programma tra comuni e Provincia fissa l'impegno dell'amministrazione centrale a definire entro 180 giorni le linee operative per il potenziamento della rete di distributori di metano per autotrazione sul territorio. Attualmente in Trentino ne esistono due.
</TEXT>
</DOC>
