<DOC ID="adige20041007_id413960" DATE="20041007">
<TEXT>
Toscana di origine, per anni insegnante di italiano al liceo classico Prati prima, allo scientifico Galilei poi

« Maria, insegnante e amica vera »

Lia Guardini ricorda la professoressa Marchetti


Si terranno stamattina alle ore 11, nella chiesa del cimitero di Trento, i funerali della professoressa Maria Matteucci Marchetti, stimata docente di italiano prima al liceo classico Prati e poi allo scientifico Galilei. Così la ricorda la professoressa Lia Guardini.
« Ho conosciuto Maria Matteucci Marchetti al "Prati", dove è come una meteora, per lo spazio di pochi anni. Alta alta e seria seria, con quella sua aria a prima vista molto severa. Difficile anche il parlarsi dapprima. Poi c'è qualche cosa che diventa una amicizia vera e sincera, con alti e bassi come tutte le amicizie lunghe un bel pezzo di vita. Amicizia vuol dire passare pomeriggi e serate e nottate insieme a leggere e studiare e a discutere, però lei parla sempre di più perché sa un sacco di cose ed è davvero capace di affascinare e coinvolgere. Amicizia vuol dire studiare, ma anche a farsi qualche risata certo e qualche giro sul lago di Garda, oppure andare a funghi lassù, in val di Sole, a Cusiano. Già, ride lei, "sono trentina" con il suo inconfondibile accento toscano.
La dominante resta lo studio. È stata una scuola bella: perché lei, Maria, ha la capacità di parlare di cose difficili e serie e impegnative con la leggerezza della curiosità, la esattezza dell'analisi e della critica, la precisione del giudizio. Però parlarne adesso costa dolore e fatica. Così, anche se sullo sfondo c'è la galleria degli autori della letteratura e c'è una lunga teoria di critici e ci sono la passione e l'entusiasmo di lei, di Maria oggi domina l'immagine ultima, quella della sofferenza lunga, della fatica sempre di più grande e dura di vivere.
Maria continua sempre a lottare e a divorare libri, in modo ossessivo, quasi ad esorcizzare il problema della vita che se ne va via, e il problema della morte che questa volta non sta scritto su un testo della letteratura ma che ti si pianta dentro il corpo e ti divora. E non si capisce. Bisogna essere santi come Francesco per dire "Laudato si', mi' Signore, per nostra sora morte".
Le persone normali provano, è inevitabile, smarrimento quando si sfiora "l'ultima linea delle cose", oltre la quale "siamo polvere e ombra". È difficile capire.
Comunque credo che, accanto allo smarrimento di chi è rimasto, ci siano anche motivi di consolazione. Saranno anche poca cosa a fronte della perdita, ma almeno ci sono.
Nella durezza del distacco si può finalmente rivederla serena e grande e non più corrucciata: non è più piegata dalla sofferenza e dalla malattia. E poi è rimasta a casa sua, in mezzo alle sue cose e ai suoi libri e all'ambiente della sua vita. Con il Duomo fuori dalla finestra e le ore che battono, difficili soprattutto nella lunghezza infinita e spossante della notte.
Sarà stato difficile e sarà poco, ma si può pensare e sperare che Maria sia contenta di essere stata accompagnata così di là dell'ultima linea delle cose. E si può solo aggiungere, parafrasando un antico poeta, che "se qualche dolcezza può arrivare ai sepolcri muti dal dolore nostro, da quel senso di perdita nel quale teniamo vivi gli affetti che si sono dissolti nel temo, di certo la morte non le darà un dolore più grande e più forte della gioia che le verrà dal nostro amore ».
Lia Guardini
</TEXT>
</DOC>
