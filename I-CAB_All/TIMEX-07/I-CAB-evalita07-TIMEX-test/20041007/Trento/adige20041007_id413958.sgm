<DOC ID="adige20041007_id413958" DATE="20041007">
<TEXT>
Il problema
« E le scuole dimostrano scarsa sensibilità »

Vincenzo Loss, presidente Anmil, affila le armi in vista della giornata delle vittime sul lavoro]

Rendite Inail in calo
Eppure gli infortuni sono in crescita...
Di MATTIA ECCHELI


Gli infortuni sul lavoro (pare) aumentano, ma il numero delle rendite Inail diminuiscono. E le scuole non rispondono agli appelli per una maggiore attenzione al tema della sicurezza: « Ci sembra di avvertire poca sensibilità » tuona Vincenzo Loss, presidente provinciale dell'Associazione Nazionale Mutilati ed Invalidi del Lavoro che domenica celebra la 54° Giornata delle vittime di incidenti sul lavoro.
Dopo l'entrata in vigore della legge che istituisce il danno biologico (in teoria un riconoscimento in più agli infortunati), i parametri non stati più adeguati. In Trentino si registrano "solo" 200 rendite: 139 costituite presso la sede Inail di Trento e 61 da quella di Rovereto. Sono poche perché vanno paragonate al numero crescente di sinistri come dimostrano i dati relativi al 2003 e le tendenze, ancora non confermate, del 2004.
È, questo, uno dei dati sui quali verterà il ragionamento di Loss nel corso dei lavori in programma domenica presso l'auditorium del Museo Tridentino di Scienze Naturali ed al quale hanno già assicurato la propria presenza l'europarlamentare Giacomo Santini, l'onorevole Gianni Kessler, gli assessori provinciali Remo Andreolli e Marta Dalmaso e quelli comunali Renato Pegoretti e Franco Grasselli.
La normativa sul danno biologico ha reso più restrittivi gli indennizzi: le rendite vengono assegnate solo con invalidità pari o superiori al 16% (prima era l'11%). Non solo: Anmil denuncia la clamorosa penalizzazione contenuta nel testo unico sugli infortuni, vecchio di quasi 40 anni che vieta il cumulo tra rendita Inail ed Inps se la vittima è in vita. « Ma se muore, chi resta ha diritto ad entrambe » osserva laconico Loss.
Per questo l'associazione ha promosso una raccolta di firme (50mila in tutta Italia, 2mila in provincia entro fine anno) per promuovere una proposta di legge di iniziativa popolare. Le richieste sono molte, ma le principali riguardano il riconoscimento delle invalidità minori, l'adeguamento dei parametri sul danno biologico, l'eliminazione del divieto di cumulo e l'attribuzione di un ruolo più significativo all'Inail in tema di prevenzione.
Nessuno conferma, ma dopo i dati sul 2003 (non positivi), il Trentino pare ribadire anche per il 2004 un andamento in controtendenza nazionale, cioè con un aumento dei sinistri.
Perfino il procuratore capo Stefano Dragone ha puntato il dito sulla situazione provinciale denunciando i ritardi nella stesura di verbali degli ispettori dell'Unità Operativa dell'Azienda Sanitaria che rallenterebbero il corso della giustizia: « Si rischia l'impunità » ha dichiarato.
E nonostante le numerose sollecitazioni, la scuola sembra sorda ai richiami circa una maggiore attenzione al tema della sicurezza. Il 9 novembre a Trento, infatti, verrà messa in scena "Chi ha paura del cattivo padrone", l'opera che vinto il concorso riservato alle donne per un saggio teatrale (l'attrice Anna Proclemer era la presidente della giuria) sul tema degli infortuni.
L'ingresso è gratuito ma gli inviti dell'Anmil che vuole riempire l'Auditorium di Trento sono rimasti senza risposte: solo 150 le presenze finora garantite.
</TEXT>
</DOC>
