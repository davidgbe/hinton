<DOC ID="adige20041007_id413961" DATE="20041007">
<TEXT>
L'assessore regionale Amistadi: « Magnani la fa semplice: a rischio la mia riforma comunale »

« I sindaci hanno ragione a preoccuparsi »




« Il presidente Magnani la fa semplice, i sindaci hanno ragione a preoccuparsi ». Adelino Amistadi, assessore regionale agli enti locali ed ex sindaco di Roncone, si schiera con il Consorzio dei Comuni che ha chiesto « priorità assoluta » per la legge di riforma dell'ordinamento dei Comuni, che invece nell'ordine del giorno dei lavori del consiglio regionale, che riprenderanno il 19 ottobre, si trova al secondo posto, dopo la riforma di indennità e vitalizi. Amistadi, padre del disegno di legge, osserva: « Non sono certo io a dover dire al presidente o ai capigruppo come fare l'ordine del giorno, ma non nascondo la preoccupazione che la discussione su indennità e vitalizi dei consiglieri andrà avanti a lungo perché molti non condividono la proposta di riforma Magnani-Svp. Io stesso - rivela Amistadi - non la trovo corretta perché garantisce coloro che hanno già avuto, mentre penalizza noi nuovi consiglieri. Non mi piace, comunque la voterò solo per disciplina di partito ».
L'assessore agli enti locali ritiene che ci sia un rischio reale che la legge sui comuni non venga approvata in tempo utile per le elezioni comunali di primavera ed è preoccupato che il suo lavoro risulti inutile.
« Io mi sono candidato e sono qui - dice Amistadi - solo per ottenere l'approvazione di questa legge ».
Amistadi si è dato questa missione e, oltre al fatto che l'obiettivo è quello di arrivare in tempo per queste elezioni comunali, visto che la legge prevede alcune modifiche rilevanti, va detto che il suo mandato di assessore dura due anni e mezzo, a metà legislatura dovrà cedere il posto al collega Chiocchetti.
</TEXT>
</DOC>
