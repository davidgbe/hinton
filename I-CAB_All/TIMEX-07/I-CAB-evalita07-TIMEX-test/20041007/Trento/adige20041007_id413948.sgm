<DOC ID="adige20041007_id413948" DATE="20041007">
<TEXT>
L'inchiesta
« Se li becchi? Dicono: "Stavo pagando" o escono fischiettando ». Telecamere e security

Spariscono anche le bistecche

Aumentano i furti nei supermercati: profumi, ma pure lamette e champagne
« Gente di tutte le età, anche anziane signore »
« Talvolta mangiano sul posto e lasciano la confezione »
Di RENZO M. GROSSELLI


Di solito rubano prodotti piccoli e ad alto prezzo, come i profumi. Ma arrivano anche a portarsi via la bottiglia di champagne e, talvolta, la bistecca lasciando nel frigo la vaschetta. È pure cosa comune che il gestore trovi alla sera su qualche scaffale, la carta di nylon delle brioches, che qualcuno si è mangiato, o il pacchetto aperto dei biscotti, senza qualche pezzo. Al ladro non erano piaciuti troppo. Il taccheggio è pratica diffusa da sempre nei supermercati e grandi magazzini ma ultimamente pare che la frequenza dei furti si sia accelerata.
Una recente indagine a livello europeo ha classificato l'Italia al quarto posto per furti nella grande distribuzione: l'incidenza del valore delle merci rubate sarebbe dell'1,36% sul fatturato, un poco maggiore della media europea che è dell'1,34%. In Trentino nessuno tenta delle statistiche. « Ma il fenomeno esiste eccome. - ribadisce Maurizio Danieli di « Naturasì », prodotti biologici di Via Fontana - I furti li avvertiamo soprattutto per i prodotti cosmetici. Creme per viso e corpo, profumi, oli essenziali ». E nel settore alimentare? « Abbiamo notato che c'è qualcuno che si mangia la brioscina e nasconde la carta su qualche scaffale ». Il supermercato non usa particolari sistemi « antifurto » se non un grande specchio sopra le casse che dà la possibilità di gettare un occhio su tutto il negozio. « I sistemi antitaccheggio di una certa efficacia costerebbero più di quanto viene sottratto ». Chi ruba? « Gente di cui non sospetteresti, gente comune ».
« Sì sono molti i furti ». riconosce Lorenza Salemi, responsabile del supermercato « DM », profumi, bellezza e salutistica, nella stessa via Fontana. Chi sono i taccheggiatori? « Dalla signora insospettabile alla ragazzina. È tipico che rubino il prodotto lasciando la confezione qui da noi. Un po' di tutto, dalle tinte per capelli ai profumi. La scatola la lasciano per paura che scatti un allarme all'uscita. Altri prodotti molto colpiti sono le lamette da barba che ultimamente, è il caso di dire, vanno a ruba. Le mie colleghe di Bolzano mi hanno detto che là spariscono molto le confezioni di prodotti per dimagrire, qui da noi no ». Che fate quando beccate qualcuno? « Non possiamo toccarli, né fare aprire loro la borsa... Li fermiamo, chiediamo gentilmente di pagare o restituire. E solo nei casi più gravi chiamiamo i carabinieri ».
Un altro negozio di prodotti di igiene e bellezza, il « Cad » di Corso Alpini. Cristina, la gerente conferma che profumi e cosmetici sono gli oggetti delle brame dei « ladri ». « Persone di ogni età e dei due sessi. Anche la vecchia signora che ruba le pile. Se la vedi? Le chiedi gentilmente di rimettere al posto la merce. O di pagarla ». E come reagisce il taccheggiatore? « La frase più tipica è: "Ma io avrei pagato, sa? ». Altre volte la persona appoggia il prodotto sullo scaffale ed esce fischiettando. Ma c'è anche la ragazzina che chiede scusa, per fortuna ». Cosa fate per prevenire i furti? « Occhi aperti al massimo. Ma non è mai abbastanza ».
Graziella Scoz dell'Eurospin di via Chiocchetti racconta un caso curioso. « Ho trovato anche la vaschetta vuota in cui erano contenute le bistecche. Chissà dove le avranno messe per portarle fuori di qui. I ladri? Sono giovani ed anziani. Tra i giovani molti sono maschi, tra gli anziani, le signore sono in maggioranza. I giovani portano via cose piccole, cosmetici spesso. Per loro è anche una semplice sfida. Gli anziani rubano soprattutto alimentari: burro, grana ». Per bisogno? « Dubito che sia così ». L'Eurospin comunque usa un sistema di telecamere che funziona 24 ore su 24 e durante molte giornate nel negozio circola un uomo della security, in borghese. Se li beccate, che fate? « Valuto caso per caso. - dice la signora Graziella - Al ragazzino faccio la paternale, l'anziano cerco di farlo ragionare. In altri casi chiamo il 113 ».
Ma si può quantificare il danno provocato dai taccheggiatori? C'è una voce di bilancio... « Quello che possiamo dire - dicono al Pam - è che negli ultimi due anni il fenomeno si è acuito. Si tratta soprattutto di merce di valore: grana, spumante, champagne, liquori e persino carne. Tra i prodotti non alimentari ricordiamo le lamette da barba, pile e profumi ». Che fate col ladro? « Se la merce rubata è di alto valore e il comportamento del taccheggiatore si è rivelato molto scorretto, chiamiamo le forze dell'ordine. Altrimenti facciamo solo pagare la merce ». Giovanni Cazzanelli responsabile del dettaglio del Sait ammette che il problema del taccheggi esiste. « Ma da noi è meno accentuato che in altri catene. Per la tipologia dei nostri negozi, sul territorio, che spesso sono piccoli ». A detta del funzionario, a rubare sono molte categorie di clienti: dallo studente all'anziano, all'extracomunitario. Avete calcolato il danno annuale? « Noi abbiamo una voce generica in bilancio, non specifica per il taccheggio. Si aggira sullo 0,5%-0,6% del fatturato. Ma attenzione, copre anche errori di consegna, rotture di confezioni e prodotti, accidentali, da parte della clientela ». Che fate ai ladri? Il Sait pare aver assunto un atteggiamento « compassionevole ». « Normalmente ammoniamo il cliente. In caso di recidiva si fa una contestazione scritta, che circola solo in azienda però. Cerchiamo quindi di scoraggiare, di non arrivare alla denuncia alle forze dell'ordine. E in certi casi, con questo sistema, abbiamo anche constatato che il taccheggiatore colto sul fatto si è trasformato in ottimo, e corretto, cliente ».
Nessuna tra le persone da noi sentite ha indicato nei dipendenti una fonte di taccheggio. Nell'indagine a livello europeo, invece, il 29% dei furti è risultato essere opera loro (il 22,9% a livello italiano).
</TEXT>
</DOC>
