<DOC ID="adige20041007_id413908" DATE="20041007">
<TEXT>


RALLY / « Ho visto e rivisto le cassette di papà quando affrontava questa corsa mitica... » Bettega: « Gareggerò con il cuore » Sabato il « Sanremo »: per Alessandro sarà la prima volta

« Mi piacerebbe un quinto o un sesto posto. Senza errori è un traguardo alla mia portata »


TRENTO - Dopo tre mesi d'astinenza forzata, Alessandro Bettega torna in gara nella 46° Edizione del Rally di Sanremo. Già, il pilota di Molveno è fermo dal San Martino per problemi di budget della sua squadra. Affronterà, per la prima volta, le storiche speciali di San Romolo, Monte Ceppo e Colle d'Oggia.
Dunque, è l'esordio al Sanremo?
"Sì, la prima volta. Senz'altro sarà una grande emozione".
Perché?
"Ho visto e rivisto le cassette di papà quando affrontava questa corsa. Ho sognato per anni questo momento. Ripeto, sarà grande emozione, quando scenderò dalla pedana di partenza. Gareggerò con il cuore".
Ha mai visto queste speciali?
"Senz'altro è la gara del mondiale che ho seguito maggiormente da spettatore. Spesso, mia madre mi ha raccontato episodi di papà in gara su una o l'altra prova. No, non ho mai percorso le prove, ma sono passato da una all'altra per vedere i big del mondiale. Lo scorso anno ero all'inversione di Colle d'Oggia. Fantastico. E quest'anno ci sarò anch'io".
Fermo da tre mesi. E' difficile riprendere?
"E' stata una stagione sofferta. Per mantenere un buon ritmo bisognerebbe continuare a correre. Il feeling aumenta di gara in gara. Qui s'inizia daccapo".
Il suo obiettivo?
"Tutti si ricordano dell'ultima gara. Quindi è imperativo dare il massimo".
Monte Ceppo è lunga 40 chilometri. Mai fatta una prova così lunga?
"No. Ma non mi preoccupo. Mi piacciono le speciali lunghe. Prendi il giusto ritmo ed è puro divertimento".
Un pronostico.
"Al condizionale, ovviamente. Mi piacerebbe un quinto o sesto posto. Senza errori, potrei farcela".
All'Alpi Orientali e all'Adriatico, lei è salito sulla pedana di partenza, per poi ritirarsi cento metri dopo. E' farsi del male.
"Ho sofferto, ma purtroppo è così. Lo sapevamo. Non si poteva partecipare a tutte le prove ed il regolamento del Trofeo Punto impone d'essere al via in otto gare. Certo, per un rallysta è proprio farsi del male. Sono giovane ed ho bisogno di gareggiare per imparare, per migliorare. Purtroppo la stagione è andata così. Ora cerchiamo di concluderla al meglio".
La gara scatta sabato da Sanremo alle 6,45 con arrivo alle 18,57. I chilometri totali del rally sono 439, dove 173 costituiscono le sette speciali in programma.
</TEXT>
</DOC>
