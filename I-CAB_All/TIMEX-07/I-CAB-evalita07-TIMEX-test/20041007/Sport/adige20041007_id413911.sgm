<DOC ID="adige20041007_id413911" DATE="20041007">
<TEXT>
Ora si aspetta l'Ente pubblico e magari anche uno sponsor
Dalfovo: « Abbiamo sempre detto di essere una società aperta »

Il Trentino 1921 raddoppia Altri nove soci sono entrati nel consiglio di amministrazione è un segnale che i « privati » stanno credendo a questa realtà Calcio D

Di LUCIO GERLIN


TRENTO - Aggiungi un posto al tavolo, anzi: preparane altri nove! Si allarga il mondo dirigenziale gialloblù: nonostante uno sponsor ancora avvolto dalle nebbie (forse se ne parlerà prima del derby con l'Arco; ma forse...) e una storia recente da non poter esibire come biglietto da visita, il sodalizio aquilotto sta evidentemente stuzzicando l'appetito di qualcuno. Il gran lavoro dietro le quinte di Oliviero Rigotti e Renato Vindimian - due tra i più attivi tra i « nove » che hanno rifondato il Trento - e probabilmente anche i risultati realizzati dalla squadra (quattro vittorie in cinque gare, secondi in classifica) stanno portando i primi significativi frutti. Il Trentino non lascia, anzi raddoppia. Il Consiglio di amministrazione gialloblù convocato per la prossima settimana potrà infatti deliberare l'aumento di capitale sociale visto che altri nove soci sono pronti ad entrare nella sala dei bottoni di via Sanseverino. Tra questi alcune aziende - in buona parte trentine - come la Tecnostile o la Isocold che affiancheranno, come sponsor, il loro marchio alla squadra aquilotta; ma anche imprese artigiane, come quella di Mauro Giacca, che dopo tanti squilli di tromba fuori tempo questa volta entrerà effettivamente nel giro. Sembra ci sia addirittura chi, come Francesco Giovanelli, uno di soci della Isocold, disposti ad entrare in società a titolo personale. Da ciascuno dei nuovi nove arriverà a rimpolpare il Trentino una quota di 15 mila euro; complessivamente il capitale sociale salirebbe così a 270mila euro. A quel punto mancherebbe sola la tanto sbandierata, promessa, attesa e ancora non garantita partecipazione della moneta pubblica, con la Cooperazione che nicchia e il marchio da mettere sulle maglie (con relativo assegna da sigillare in cassaforte) che ancora latita.
I privati invece la loro parte pare che l'abbiano fatta; e l'allargamento della compagine societaria ne sarebbe una prova concreta e che fa crescere l'ottimismo attorno ai colori gialloblù « lanciati » in campo dalle imprese della banda di Christian Maraner ed ora rilanciati anche nell'ambito territoriale dalle imprese della città che si affiancano al gruppo che ha avviato la terza riconversione aquilotta degli ultimi dieci anni. Sulla questione tuttavia rimane un forte riserbo in casa Trento; il presidente Massimo Dalfovo glissa amabilmente: « Abbiamo sempre sostenuto che la nostra voleva e doveva essere una società aperta; la prossima settimana sarà convocato il Consiglio di amministrazione e vedremo il da farsi. Per ora si può dire che ci sono segnali incoraggianti ».
Segnali che attendono conferme, nero su bianco. Come la convenzione con Asis che garantisce alla società aquilotta una sorta di precedenza nell'uso del « Briamasco ». Con il « Campo Coni » finalmente a posto l'atletica può tranquillamente emigrare e via Sanseverino potrebbe diventare (sino all'abbattimento dello stadio) il « tempio » del calcio gialloblù.
La squadra sta facendo di tutto, a suon di gol, per riuscirci; in società pare non vogliano restare in dietro.
</TEXT>
</DOC>
