<DOC ID="adige20041007_id413910" DATE="20041007">
<TEXT>


BASKET / OGGI SOCIETÀ IN ASSEMBLEA

Max Defant veste ancora l'« azzurro »


TRENTO - Importante momento di confronto per le società cestistiche regionali iscritte ai vari campionati, maschili e femminili, seniores e giovanili, che sono invitate a partecipare alla riunione in programma questa sera, giovedì 7 ottobre, nella sala Rusconi di piazza Fiera a Trento per la definizione dei campionati: alle 19 verranno definiti i calendari definitivi dei campionati femminili; alle 20 circa sarà la volta di quelli maschili.
È partita bene, intanto, l'avventura dell'Aquila Trento nel campionato « Under 16 d'Eccellenza » (insieme alle migliori squadre del Veneto), con il perentorio successo casalingo (98-50) contro l'Atletico Verona. Gara mai in discussione: già nel primo parziale i trentini di Salvatore Trainotti e Marco Potrich hanno preso il largo (24-13) con Vettori, Moretti e Masini in bell'evidenza. È toccato poi all'« azzurro » Defant contribuire al già definitivo 43-24 all'intervallo. Negli ultimi due quarti partita tutta in discesa. Sabato prossimo i giovani trentini saranno a Dueville.
Una bella notizia per il movimento regionale, intanto, arriva dalla nuova convocazione del trentino Massimiliano Defant per il raduno della selezione italiana « under 16 » che si svolgerà dal 10 al 13 ottobre a Norcia con coach Gebbia. La 15enne ala di 198 cm farà parte del gruppo dal quale usciranno gli atleti che comporranno la squadra che disputerà gli Europei di categoria nell'estate 2005. Il tabellino: AQUILA TRENTO: Arsiè 4, Gorgazzini 5, Biotti 6, Trenti 13, Vettori 12, Bitteleri 3, Allen 5, Masini 12, Defant 24, Casagrande, Moretti 14, Terzic.
G. L.
</TEXT>
</DOC>
