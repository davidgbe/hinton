<DOC ID="adige20041007_id413907" DATE="20041007">
<TEXT>
Nuoto / OGGI L'ESORDIO DELLA DEMOZZI AI MONDIALI

Veronica, ci siamo




TRENTO - Veronica Demozzi scende oggi in gara nella vasca del Conseco Fieldhouse, il palazzetto di Indianapolis che tradizionalmente ospita le partite di NBA ma che per l'occasione dei Mondiali in vasca corta (da oggi fino all'11 ottobre) ha visto nascere due piscine provvisorie.
Un debutto internazionale a tutti gli effetti per la giovane atleta trentina, che finora non si era mai spinta al di là degli Europei junior dell'estate 2003 e degli Europei in vasca corta del dicembre scorso, gare in cui era sempre stata convocata in coppia con la compagna di squadra Sabina Mussi.
Già questa mattina Veronica sarà in acqua per le batterie dei 50 rana (ore 9.30 locali e 16.30 italiane), dove è iscritta con il decimo tempo di 31"90. Tra le migliori anche l'austriaca Mirna Jukic, campionessa europea sui 100 rana in vasca corta, che la Demozzi aveva già battuto lo scorso novembre al Meeting di Bolzano proprio su questa distanza.
Miglior tempo di iscrizione per l'australiana Edmistone che detiene il primato del mondo da sole due settimane con 29"90.
Sarà sicuramente più impegnativa nella giornata di sabato la gara dei 100 rana, perché Veronica deve far valere il suo primato italiano assoluto. Con il tempo di 1'07"39, infatti, la ranista trentina si trova in settima posizione nella lista di partenza. Grandi attese, dunque, per una possibile finale, e magari anche per una "limatina" al record italiano da lei stessa fatto segnare lo scorso aprile ad Imperia in occasione degli Italiani Giovanili.
A conclusione dell'avventura oltre oceano, lunedì 11 l'atleta azzurra gareggerà nella distanza più lunga dei 200. Su questa distanza vanta l'undicesimo tempo di iscrizione (2'27"10).
</TEXT>
</DOC>
