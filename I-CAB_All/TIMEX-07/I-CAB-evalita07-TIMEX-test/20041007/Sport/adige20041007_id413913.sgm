<DOC ID="adige20041007_id413913" DATE="20041007">
<TEXT>
L'organizzazione è del Mezzocorona di Gaburro e Tonetti
Lunedì e martedì prossimi lo stage e la tavola rotonda

Crescere... con l'Ajax

Due giorni dedicati al calcio giovanile
Di CRISTIANO CARACRISTI


TRENTO - Sarà una due giorni interessante e che coinvolgerà molti addetti ai lavori del calcio giovanile in regione; si tratta dello Stage Internazionale « Crescere Giocando » e della Tavola Rotonda « Il calcio giovanile, tra spirito oratoriale e specializzazione precoce ».
Lunedì e martedì prossimi saranno protagonisti in prima persona l'Associazione Calcio Mezzocorona e due tecnici del settore giovanile dell'Ajax, club olandese che ha fatto del suo vivaio un fiore all'occhiello da mostrare con vanto in tutto il mondo.
Per gli allenatori del calcio regionale, soprattutto quelli del Settore Giovanile, sono due le sedute sul campo che sono state organizzate: lunedì pomeriggio e martedì (l'intera giornata) due le sedute dimostrative con squadre esordienti ed allievi ad aiutare il tutto. Al termine dibattito e relazione finale al Teatro Parrocchiale di Mezzocorona per congedarsi dai due tecnici che arriveranno da Amsterdam: Patrick Ladru (l'anno scorso coi pulcini olandesi al torneo Rigotti) e l'ex foggiano Byrn Roy che sa anche l'italiano e quindi potrà gestire il tutto al meglio.
Attesi tecnici da ogni parte della regione che potranno, con 50 Euro, partecipare a questo stage dov'è previsto anche il pranzo di martedì.
Lunedì sera spazio invece alla Tavola Rotonda, aperta anche a genitori e dirigenti calcistici, che s'avvalerà di protagonisti importanti in campo calcistico giovanile nazionale. Oltre agli stessi tecnici olandesi ci saranno anche Comi e Benedetti del Torino, Andrissi dell'Inter, Paolini del Trentino e lo stesso Gaburro, ideatore principe col vice presidente Tonetti delle manifestazioni di « Mezzocorona Events ». Moderatore sarà il giornalista Michele Di Cesare, redattore della rivista specializzata « Il Nuovo Calcio ».
L'evento è patrocinato dall'assessorato allo sport della Provincia, capitanato da Iva Berasi, mostratasi molto appassionata al lavoro del Mezzocorona e intenzionata in futuro ad obbligare i comuni trentini ad inserire nei Prg anche uno spazio adeguato per i giochi sportivi.
Marco Gaburro e Claudio Tonetti hanno sottolineato l'importanza di queste organizzazioni per tutto il movimento calcistico regionale, auspicando una massiccia partecipazione.
</TEXT>
</DOC>
