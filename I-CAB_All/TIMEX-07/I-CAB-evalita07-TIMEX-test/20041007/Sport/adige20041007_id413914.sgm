<DOC ID="adige20041007_id413914" DATE="20041007">
<TEXT>


CALCIO A 5 SERIE C / Nell'ultimo quarto di finale di Coppa Italia (ieri), il Laghi l'ha spuntata ai rigori sul Futsal Olympia e Mezzocorona a fatica, Green Tower in scioltezza




TRENTO - Si sono giocati in settimana gli incontri di ritorno dei quarti di finale della Coppa Italia riservata a formazioni di serie C. Nella parte alta del tabellone hanno passato il turno Olympia e Green Tower che si affronteranno quindi in semifinale i prossimi 19 ottobre e 16 novembre. I roveretani, che nel primo turno avevano estromesso il Random Team, si sono liberati del Calcio Chiese grazie al successo di misura nella partita d'andata (5-4) confermato dal pareggio 2-2 nel combattuto retour match di lunedì sera.
Più autorevole l'affermazione del Green Tower che in entrambe le partite ha avuto ragione dell'Itas: 5-4 la prima sfida, 4-2 quella di ritorno firmata dai gol di Bertamini, Luchesa e Marco Tomasi (doppietta).
Nella parte bassa del tabellone hanno invece conquistato l'accesso alle semifinali il Mezzocorona e il Laghi/la Torcia. Per i rotaliani ha fatto la differenza l'incontro d'andata vinto sul proprio campo 5-3; nel ritorno di martedì sera è finita poi con un pareggio (3-3) al termine di una gara tirata ed equilibrata sino all'ultimo.
Nel derby tutto bolzanino fra Laghi/la Torcia e Futsal Bz, qualificazione dei primi che si sono imposti 4-3 nella gara d'andata e hanno perso con identico punteggio al ritorno, ieri sera, prevalendo ai calci di rigore.
Gli abbinamenti di semifinale saranno dunque Olympia-Green Tower e Mezzocorona-Laghi. Giocherà l'andata in casa la prima squadra nominata. A chiudere la Coppa sarà una sfida in gara unica il 21 dicembre.
</TEXT>
</DOC>
