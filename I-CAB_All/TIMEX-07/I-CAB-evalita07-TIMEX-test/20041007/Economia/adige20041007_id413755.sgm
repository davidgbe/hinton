<DOC ID="adige20041007_id413755" DATE="20041007">
<TEXT>
Oggi pomeriggio in Assindustria la trattativa sull'attività sostitutiva

Giorno della verità per Stl

Incontro azienda-sindacato, lavoratori in sciopero


TRENTO - Da un lato il confronto diretto tra azienda e sindacato, con l'obiettivo esplicito di inviduare un'attività sostitutiva, almeno parziale; dall'altro il confronto a distanza con i lavoratori, che scendono in piazza a sostegno del loro posto con due ore di sciopero.
Alle 14.30 di oggi, presso la sede di Assindustria di via de Gaseperi, si tenterà di posare il primo mattone del futuro degli oltre 100 dipendenti della Società Trentina Lieviti, che all'inizio del prossimo anno rimarranno senza lavoro dopo la decisione di Lesaffre Italia di chiudere lo stabilimento di Ravina. A Palazzo Stella è atteso l'amministratore delegato della società, Paolo Rossi: al tavolo, con lui, si siederà il segretario della Flai Cgil, Stefano Montani. All'esterno, davanti ai cancelli della sede degli Industriali, ci saranno invece i lavoratori Stl, che hanno proclamato lo sciopero dalle 14 alle 16.
Alll'ordine del giorno dell'incontro ci sono il possibile subentro di un'attività sostitutiva e le condizioni per la concessione della cassa integrazione straordinaria per i 106 lavoratori dello stabilimento. Sul primo punto, presupposto indispensabile per arrivare alla concessione della « straordinaria », il nome più gettonato nei giorni scorsi è stato quello della Unifarm, che ha fatto una proposta concreta per rilevare lo stabilimento di Ravina. La società avrebbe garantito il riassorbimento di parte dei dipendenti, più o meno una ventina. L'azienda, da parte sua, ha sempre manifestato la propria disponibilità per la richiesta della cassa integrazione straordinaria.
</TEXT>
</DOC>
