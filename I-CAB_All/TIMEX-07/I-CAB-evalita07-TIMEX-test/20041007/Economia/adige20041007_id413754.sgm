<DOC ID="adige20041007_id413754" DATE="20041007">
<TEXT>
Ma già domani il presidente incontrerà una delegazione. Monari: « Fenomeni da governare »

Michelin, Dellai convoca le parti

Mercoledì un vertice allargato Industria


TRENTO - Lo avevano chiesto tutti, con insistenza, dai sindacati all'Associazione industriali, dopo l'ultimo, clamoroso annuncio di chiusura, quello della Michelin di Spini di Gardolo.
Dellai li ha accontentati: il presidente della Provincia ha inviato ieri le lettere di convocazione per una riunione allargata sul tema delle crisi aziendali.
Mercoledì prossimo, 13 ottobre, l'incontro sulla crisi del comparto industriale riunirà allo stesso tavolo i tre segretari di Cgil, Cisl e Uil, Ruggero Purin, Nicola Ferrante ed Ermanno Monari, gli assessori Marco Benedetti (industria), Marta Dalmaso (politiche sociali) e Gianluca Salvatori (ricerca e innovazione) e i rappresentanti di Assindustria, guidati dal presidente Gianfranco Pedri.
Erano stati proprio i sindacati a chiedere per primi, con una lettera inviata allo stesso Dellai, una « accelerazione della fase di confronto ». Un primo contatto, in realtà, ci sarà fin da domani.
In calendario c'è un doppio appuntamento: il presidio in Provincia, durante la riunione della giunta, da parte dei lavoratori delle aziende in crisi, che scenderanno in sciopero, e di quelli già in mobilità o in cassa integrazione; e, fatta slittare al pomeriggio, la riunione, sempre in Provincia, con i vertici di Michelin Italiana, per fare il punto sulla strategia che verrà seguita per la ricerca di una attività industriale sostitutiva che possa subentrare nello stabilimento di Spini di Gardolo.
Domani, dunque, ci sarà un primo scambio di idee: la giunta provinciale, fa sapere con una nota piazza Dante - « seguirà con attenzione anche la manifestazione sindacale di venerdì prossimo (domani, ndr), auspicando che la pur comprensibile protesta sindacale consenta comunque di dar vita ad un dialogo costruttivo fra le parti sociali e le istituzioni: l'incontro del 13 è, in tal senso, un primo importante segnale positivo che la giunta provinciale intende valorizzare ».
Per dare un concreto segnale di disponibilità, Dellai ha già annunciato che incontrerà, insieme agli assessori competenti, una delegazione sindacale.
La palla passerà poi, nel pomeriggio, ai tecnici, per un confronto più operativo e focalizzato sul destino dei circa 90 dipendenti della multinazionale francese degli pneumatici, che si è rivolta ad un'agenzia internazionale, la Dml Conseil, per individuare un soggetto industriale interessato al subingresso, assumendosi anche gli oneri finanziari dell'operazione e promuovendo un cosiddetto « piano sociale » per attenuare l'impatto della chiusura.
Ma al di là del caso specifico, il rischio delocalizzazione continua a tenere sulla corda le organizzazioni dei lavoratori. Anche se con posizioni diverse.
« La tendenza a delocalizzare, specie per le imprese del settore tessile - afferma in proposito il segretario provinciale della Uil, Ermanno Monari - è un'esigenza più che comprensibile, e spesso costituisce l'unica strada per rimanere competitivi. La delocalizzazione, quindi, non va demonizzata ma, al contrario, governata ». Per riuscirci, spiega Monari, « è però necessario un grande sforzo da parte di tutti. Bisogna fare in modo che l'imprenditore sia messo nelle condizioni di poter spostare macchinari e produzione, senza che questo comporti una fuga all'estero dell'azienda nel suo complesso ». « Testa » e strategia aziendale, dunque, devono rimanere, secondo Monari, sul territorio, così come la ricchezza, « che va distribuita e non dispersa all'estero ».
</TEXT>
</DOC>
