<DOC ID="adige20041007_id413752" DATE="20041007">
<TEXT>
In tre mesi, intanto, sono saliti di 400 unità i lavoratori a rischio

Mille posti persi nelle crisi




TRENTO - In poco più di tre mesi i lavoratori a rischio di espulsione dal mondo del lavoro sono saliti di 402 unità e del 26%. Al trenta di giugno di quest'anno, infatti, i posti tenuti sotto osservazione da parte del gruppo di monitoraggio della Provincia erano 1.517, al livello della fine del 2003 (1.504). A ieri, poco meno di 100 giorni dopo, il numero era lievitato a 1.919 con 51 imprese monitorate contro le 45 della precedente rilevazione.
I dati, forniti dagli assessori provinciali all'industria, Marco Benedetti, e al lavoro, Marta Dalmaso, mettono in evidenza il picco di difficoltà che si stanno registrando negli ultimi tempi.
I politici invitano a non drammatizzare la situazione, anche se spiegano che non va sottovalutato, sotto il profilo umano e di prospettiva, il numero di occupati che vengono persi. In particolare, alla data di ieri, il numero di persone, tra le 1.919 tenute sotto osservazione, che sono poi andate o in cassa integrazione straordinaria o in mobilità (quindi fuori dai processi produttivi) sono saliti a 981, il 51% dei lavoratori a rischio. Tra l'altro, tali posizioni sono il frutto di aziende che hanno deciso di espellere tutta la forza lavoro alle proprie dipendenze. L'impresa in crisi, quindi, tende, almeno secondo quando emerge dall'analisi del gruppo provinciale, a chiudere tutta l'attività piuttosto che a tentare una riduzione parziale degli occupati. I 981 rappresentano quasi la metà dei 2.084 lavoratori in mobilità (di cui 628 sospesi)
« Questi dati, pur confermando l'esigenza di un alto livello di impegno politico e operativo - spiega una nota dei due assessori - anche tenendo conto della strumentazione e del tempo disponibile indicano una situazione complessivamente controllabile. Una situazione nella quale appare possibile un'adeguata gestione delle tensioni occupazionali sul versante industriale, attraverso l'azione stimolatrice delle istituzioni, complementare a quella degli altri soggetti che operano per lo sviluppo del sistema trentino ».
Intanto, se si guarda ai fenomeni di spostamento (annunciati o effettuati) verso l'estero o addirittura interni all'Italia di aziende operanti in Trentino, si nota come riguardino la perdita di varie centinaia di posti di lavoro. Tra Michelin (90 posti, Ungheria), Dolomiten (30, Bulgaria), Alpicolor e Cortinatex (50 in due, Romania), Stl (106, a Parma), Cima Rossa (22, lavorazione conto terzi spostata a Brescia), si arriva a quasi 300 posti persi per spostamento delle aziende.
</TEXT>
</DOC>
