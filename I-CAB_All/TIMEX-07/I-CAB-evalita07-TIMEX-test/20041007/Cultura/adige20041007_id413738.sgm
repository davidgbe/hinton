<DOC ID="adige20041007_id413738" DATE="20041007">
<TEXT>
Filologo e critico

C'è Segre oggi all'Itc




Cesare Segre, uno tra i migliori filologi e teorici della letteratura del nostro tempo, sarà oggi a Trento, invitato dalla Facoltà di Lettere e Filosofia e dal Dipartimento di Scienze filologiche e storiche, per tenere una conferenza sul tema « Critica senza filologia? ». La conferenza si terrà alle 16 nell'aula grande dell'Istituto Trentino di Cultura.
Cesare Segre, innovatore nella teoria della letteratura e semiologo delle varie arti, ha insegnato per oltre un trentennio Filologia romanza presso l'Università di Pavia. È stato presidente della International Association for Semiotic Studies e con le sue ricerche ha contribuito a introdurre le teorie formaliste e strutturaliste nella critica italiana.
Segre ha inoltre esercitato un'intensa ed esemplare attività di filologo, allestendo l'edizione critica di numerosi testi, da « La Chanson de Roland » ai testi di Ludovico Ariosto. Ha diretto, insieme a Carlo Ossola, la recente e fortunata « Antologia della poesia italiana », pubblicata da Einaudi.
</TEXT>
</DOC>
