<DOC ID="adige20041007_id413736" DATE="20041007">
<TEXT>
Per la prima volta una panoramica sulla produzione dagli anni '60 al giorno d'oggi

Si fa presto a dire libro

A Mantova, una mostra che offre una riflessione sul « libro d'artista »: oggetto a sé, ma senza identità
Di ROBERTO ANTOLINI


Rimane aperta fino al 28 novembre a Mantova, presso la Casa del Mantegna, la mostra « Guardare, raccontare, pensare, conservare » dedicata al libro d'artista dagli anni '60 ad oggi. Mostra molto importante per l'esaustività del percorso offerto, che si snoda fra 450 libri di più di 300 artisti di tutte le nazionalità (da Joseph Beuys ad Alighiero Boetti, da Eugenio Miccini a Richard Long, da Mirella Bentivoglio ad Andy Warhol), e per la curatela scientifica affidata a quelli che sono indubbiamente i maggiori esperti dell'argomento: Anne Moeglin-Delcroix, docente di filosofia dell'arte alla Sorbona e Annalisa Rimmaudo, una giovane promessa della biblioteconomia italiana, con Liliana Dematteis della Galleria Martano di Torino e Giorgio Maffei, libraio ed autore del repertorio della produzione italiana « Libri d'artista in Italia 1960-1998 ».
Un cast di curatori di prim'ordine ed un percorso importante per fare il punto su un tema tutt'altro che assodato, anzi in piena fase di "storicizzazione": « c'è forse bisogno, ancora una volta, di definire il libro d'artista? - si chiede Moeglin-Delcroix nella sua introduzione al catalogo - sono ormai vent'anni che mi sforzo di farlo, con scarso successo. Non che sia difficile elaborare una definizione soddisfacente... ma è come se il risultato non fosse mai stato acquisito... ad ogni mostra, ad ogni articolo, bisogna ricominciare incessantemente a dire ciò che il libro d'artista non è, piuttosto che dire ciò che è. Infatti il problema viene proprio dall'esterno... dal successo dell'espressione, favorito dalla genericità del termine "artista", che ha fatto sì che qualsiasi pubblicazione che riguardi da vicino o da lontano il rapporto dell'artista con il libro abbia progressivamente rivendicato questa denominazione ».
In effetti la Moeglin-Delcroix è proprio la studiosa che più ha lavorato per definire il termine "libro d'artista", rimarcandone le differenze sia dal libro illustrato d'autore - il livre de peintre, che nasce di solito dalla illustrazione di un testo letterario da parte di artisti anche grandissimi come Picasso e Matisse in raffinatissime e preziose edizioni limitate e numerate - sia dal "libro-oggetto" opera più o meno unica, composta con materiali insoliti e ricercati, che sta a metà strada fra il libro e l'opera di arte applicata, comunque non da biblioteca (che difatti i musei conservano nelle collezioni d'arte).
Questo "libro d'artista" invece nasce da « un'altra idea dell'arte », e secondo la curatrice ha una data di nascita (naturalmente esemplificativa) nel 1962, anno di uscita di 4 capostipiti: Twentysix Gasoline Stations del californiano Ed Ruscha, Topographie anecdotée du hasard del rumeno naturalizzato a Parigi Daniele Spoerri, Dagblegt Bull dello svizzero Dieter Roth, e Moi, Ben je signe del francese Ben Vautier.
È il periodo in cui sono riemerse ormai stabilmente nell'arte occidentale istanze d'avanguardia (dopo che il « ritorno all'ordine » del primo dopoguerra aveva soffocato le avanguardie storiche come futurismo e dadaismo, che avevano già iniziato un loro rivoluzionamento della forma-libro) sull'onda di una nuova fase di solido sviluppo economico e sociale, di un benessere consumistico diffuso, di comunicazioni di massa trionfanti.
Strettamente legati ai movimenti più sperimentali delle avanguardie letterarie e artistiche degli anni '60 e '70 (poesia concreta e visiva, fluxus, arte concettuale e povera), gli artisti che creano il libro d'artista cercano un'arte di massa e non d'elite ed utilizzeranno per questo le nuove forme del libro industriale spesso senza particolari raffinatezze tipografiche (arrivando in certi casi a tecniche decisamente "povere" come il ciclostile di Ben Vautier), inseguono un'arte "totale" in cui vengano fusi vari tipi di linguaggio (per esempio sparisce la tradizionale opposizione fra arte e scrittura) ed in cui restino tracce degli oggetti stessi, delle azioni, della memoria.
Per l'Italia Moeglin-Delcroix individua il primo libro d'artista nel 1963, in quel Neurosentimental del napoletano Stelio Maria Martini che chi volesse vedere senza andare fino a Mantova può trovare esposto anche al Mart di Rovereto, nell' esposizione permanente allestita in biblioteca.
Su questo tipo di realtà, l'esposizione mantovana ha l'ambizione di fornire un panorama esaustivo offrendo al visitatore documentazione sulle maggiori tendenze nella produzione di libri d'artista dalle origini ai giorni nostri. Ma il percorso non è organizzato orizzontalmente per progressione storica, né verticalmente per tendenze: artisti di diverse generazioni e correnti compaiono infatti mescolati in una sequenza che privilegia una lettura "funzionalista", cercando cioè di rispondere alla domanda « per quali motivi artistici intrinseci un artista sceglie di realizzare il suo progetto in un libro? ». Ed i curatori trovano che ci sono 4 funzionalità costanti, le 4 che danno il titolo alla mostra: guardare (libri che si rivolgono al solo senso della vista) raccontare (libri in cui la funzione principale della letteratura viene espressa in una forma totale che fonde vari linguaggi, pensare (libri dedicati alla riflessione), conservare (libri che hanno il ruolo di guardiani della memoria).
</TEXT>
</DOC>
