<DOC ID="adige20041007_id413735" DATE="20041007">
<TEXT>
Un convegno a Sociologia, sperando in nuovi orizzonti

Da Ipazia a Lara Croft




Accreditata come la prima matematica della nostra civiltà, Ipazia (370-415 d.C), "la musa" o "la filosofa", fondatrice di una scuola pubblica in Atene, è l'emblema di una storia della scienza dalla quale troppo spesso le donne sono state escluse. Finì male, Ipazia, aggredita per la strada, fatta a pezzi con conchiglie appuntite e bruciata da un gruppo di monaci fanatici. E la sua eredità fu raccolta soltanto dopo un millennio, nel Settecento, quando le donne, da Maria Agnesi a Sophie Germain, tornarono a conquistare visibilità nel campo delle scienze matematiche.
Molti ricorderanno la prima apparizione pubblica, nel 1996, di Lara Croft, eroina digitale in grado di conquistare le prime pagine dei giornali come di ispirare un video musicale, una serie a fumetti, un film. Vera star del mercato dei videogiochi, Lara Croft ha spopolato per la sua novità: proiezione dell'immaginario erotico maschile, (forse) ispiratrice di pulsioni catartiche per le giocatrici, è uno stereotipo di bellona femminile e sensuale ma forte e aggressiva, nella tradizione delle femmes fatales.
La prima martire della scienza, il simbolo ambiguo di una generazione tecnoludica: sono le due icone prese a termini di riferimento nel convegno « Da Ipazia a Lara Croft. Donne, tecnologia e scienza », alla Facoltà di Sociologia di Trento.
L'appuntamento, rivolto principalmente ad un pubblico di educatori, docenti, operatori dell'orientamento professionale e delle pari opportunità, ha prodotto un'ampia riflessione sul rapporto genere-scienza, sostanziata dalla presentazione dei risultati di studi e progetti di ricerca e dalle voci di chi si adopera concretamente per infrangere le barriere tra i percorsi formativi e professionali maschili e femminili.
È il Preside Antonio Scaglia a ricordare, nel saluto iniziale, che il rapporto tra le donne e il mondo scientifico-tecnologico continua a presentare molte criticità. È evidente, infatti, l'asimmetria di genere negli universi di potere di un settore che ha particolare rilievo nell'attuale contesto sociale ed economico. Se il mondo scientifico registra oggi modelli positivi di successo al femminile, sono però ancora forti i fenomeni di segregazione educativa e gli stereotipi di genere. Anche nel nostro territorio - come ha rilevato Marta Dalmaso - le problematiche di genere devono restare al centro dell'azione provinciale; non solo, ammonisce Silvia Gherardi, Preside sostituto della Facoltà di Sociologia e coordinatrice dei lavori, considerando il genere un oggetto specifico di politica pubblica, ma anche e soprattutto inserendo un'ottica di genere in tutte le politiche.
K. M.
</TEXT>
</DOC>
