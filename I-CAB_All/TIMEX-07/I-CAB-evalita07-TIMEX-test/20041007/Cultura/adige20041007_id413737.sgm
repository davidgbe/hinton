<DOC ID="adige20041007_id413737" DATE="20041007">
<TEXT>
Ancora due giorni per visitare (su appuntamento) le opere di giovani artisti internazionali

Arte in ufficio: ma che bella idea

L'esposizione interattiva di Asteria: intrigante e seducente
di ALESSANDRO FRANCESCHINI


Pensate se l'arte entrasse nel mondo del lavoro. Immaginate il vostro ufficio svuotato di tutto, le scrivanie ripulite dalle cartacce e dalle pratiche da sbrigare e i computer utilizzati per supporto a video installazioni artistiche. Non si tratta di un delirio dell'impiegato di turno e nemmeno dell'ultimo episodio di mobbing. Si tratta invece di quello che è avvenuto sabato scorso presso un'azienda di Trento che ha portato artisti e opere multimediali tra gli uffici aziendali, nelle sale riunioni e nella saletta del caffè.
L'azienda in questione è l'Asteria Multimedia realtà leader della comunicazione multimediale. In collaborazione con la Galleria Civica di Trento e grazie all'idea e alla cura di Francesco Bonazzi e Eva Maffei Gueret fino a domani sarà possibile visitare l'opera di dieci artisti di fama internazionale che hanno inserito i loro lavori negli uffici di lavoro. Si tratta di un idea interessante che ha come obiettivo il confronto con l'« anima intermediale ». Di qui il titolo dell'evento: "Interfacies". Per usare parole del curatore Bonazzi, in questa settimana « Asteria non sarà solo luogo dell'evento, crogiuolo e crocevia di sinergie tecniche e creative ma anche fulcro di scambi ed interazioni. In questo luogo, tra media, facce molteplici e confini, tra connessioni e parametri linguistici, gli artisti sono stimolati a far intergire il proprio linguaggio con le nuove tecnologie ».
Vediamo velocemente e non esaustivamente chi erano gli artisti coinvolti e cosa hanno proposto. A cominciare da Antoni Abad che ha creato un virus "benigno" costituito da una mosca fatta di pixel che vaga liberamente per lo schermo dei computer e che attraverso Internet è capace di moltiplicarsi dando luogo così ad uno sciame di mosche virtuali.
Si passa poi ai lavori di Stefano Cagol e i suoi giochi di sdoppiamenti dell'orizzonte metropolitano che ripropongono paesaggi stranianti e familiari. E' quindi il turno di Loris Cecchini con la sua improbabile eppur reale architettura che realizza il progetto di una casa per squatter costruita su un pilone della luce. Poi ancora i paesaggi onirici e immaginari di Eva Marisaldi che porta gli spettatori in un viaggio imperturbabile. Strepitosa l'opera di Takehito Koganezawa che ottiene incerdibili sinfonie nel campionare immagini e rumori della quotidianità. Poi il video sperimentale di Louis Nero che porta l'esperienza della cinematografia nella video art con risultati sorprendenti di poesia e di sospensione esistenziale.
Il percorso tra i corridoi aziendali prosegue con l'opera di Oliver Pietsch con tre frammenti di un cammino tra il surreale e il reale. A seguire Xenja Plasma con un video che è un sogno lucido, ossessivo e vibrante all'eterna ricerca dell'ospitalità.
Sensuale e trasgressivo è invece il lavoro di Kiki Seror che prende a prestito le immagini verbali delle chat-line mettendo in evidenza quello che il web produce e propone. Conclude la performance collettiva un lavoro di Giulia Zuanni che rinuncia alla comunicazione per immagini immergendo invece lo spettatore in una buia e silenziosa diade fatta solo di intime parole, rimettendo così al centro dell'evento artistico lo spettatore.
L'esperimento di Asteria è sicuramente riuscito. L'inaugurazione è stata non solo un'occasione di ritrovo e di incontro di artisti e addetti alla comunicazione ma anche un evento aperto alla città e, in fondo, per la città.
L'evento è visitabile, ancora oggi e domani, previo appuntamento telefonico: Asteria Multimedia, via Perini 93, telefono 0461 - 931844.
</TEXT>
</DOC>
