<DOC ID="adige20041007_id413740" DATE="20041007">
<TEXT>


Apre oggi allo Studio Raffaelli la mostra del grande artista Kostabi, omaggio ai monti




Si inaugura oggi alle ore 18,30 alla presenza dell'artista, la mostra « Omaggio a Trento » di Mark Kostabi, ospitata allo Studio d'Arte Raffaelli di via Travai 22 a Trento.
L'evento espositivo, concepito appositamente per quest'occasione, ha lo scopo di dimostrare come la città di Trento e le montagne trentine possano rappresentare l'elemento d'ispirazione non solo per scrittori e filosofi ma anche per un noto artista contemporaneo. Kostabi inventa sulle tele teatrini immaginari dove Trento e il paesaggio trentino diventano il fondale di un'ipotetica rappresentazione. In alcuni dipinti, inoltre, è sottolineato l'omaggio all'artista futurista trentino Fortunato Depero. In mostra una ventina di opere.
Kostabi, artista e compositore, è nato a Los Angeles nel 1960 da immigrati estoni. Nel 1982 si è trasferito a New York. Dal 1984 è diventato una figura leader del movimento artistico dell'East Village: pubblicando auto-interviste che commentavano la mercificazione dell'arte contemporanea divenne un provocatorio personaggio dei media. Nel 1988 fonda il Kostabi World, una vera e propria azienda, costituita da uno studio, una galleria e un ufficio, subito famosa per il dichiarato impiego di assistenti pittori e ideatori.La produzione artistica di Kostabi si trova nelle collezioni permanenti dei più importanti musei internazionali. Innumerevoli le pubblicazioni e gli articoli sulle testate giornalistiche internazionali. Kostabi produce uno show settimanale per tv via cavo "Inside Kostabi" a Manhattan. Cura una rubrica per artisti "Ask Mark Kostabi" per artnet.com e una rubrica mensile "Artist's pick" per "Shout Magazine". Tiene abitualmente conferenze in tutto il mondo e ha pubblicato nove libri. E' responsabile della veste grafica di copertine di lp e di numerosi oggetti come l'orologio Swatch, vasi in produzione limitata ed accessori per computer.
La mostra sarà aperta fino al 30 novembre 2004 con orari: 10-12:30 17-19:30 escluso lunedì e domenica.
</TEXT>
</DOC>
