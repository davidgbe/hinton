<DOC ID="adige20041007_id413741" DATE="20041007">
<TEXT>
Superstudent, supertv

Parte oggi il progetto di trasmissione via internet: dal « Binario » alla rete, con l'aiuto della Galleria Civica




Inizieranno questa sera alle 22 le trasmissioni di « Superstudent Channel », la nuova web tv di musica e cultura interattiva interamente gestita dagli studenti dell' Università di Trento, nell' ambito del progetto speciale « Superstudent », promosso dalla Galleria civica di arte contemporanea di Trento e dall' Opera universitaria, e ispirato al gruppo danese Superflex.
Il battesimo del nuovo canale tv (www.superstudent.net), inserito nel network Superchannnel, avverrà nei nuovi locali del disco pub Binario (ribattezzato, ovviamente, « Superbinario ») di via Travai 8, nel centro di Trento, trasformato in una sorta di studio televisivo dal designer danese Rasmus Koch.
Il locale diventerà luogo d' incontro per tutti gli studenti interessati a partecipare all' iniziativa multimediale che proseguirà ogni giovedì dalle 21 all' una, fino alla fine dell' anno accademico.
Per questa sera sono previste due ore di diretta in cui gli studenti illustreranno l' iter creativo del progetto e il palinsesto che, è stato detto ieri nella conferenza stampa di presentazione « dovrà rispettare democrazia e partecipazione ». Ma su cosa effettivamente trasmetteranno, il mistero resta fitto. Anche perché - ha spiegato uno dei ragazzi, Roberto Rampanelli Menotti - « ci sono varie anime. Ma non siamo tantissimi ».
Sono previsti « mise en scene », interviste, concerti, rubriche musicali, modificabili sulla base della risposta degli spettatori, chiamati ad essere attori delle serate al Superbinario. Sarà possibile anche interagire in diretta anche via internet utilizzando la chat sul sito www.superchannel.org. Chiunque voglia iscriversi al gruppo di studenti che si dedica alla programmazione, può rivolgersi ai siti www.superstudent.net oppure a www.workartonline.net.
Sull' importanza della partecipazione attiva della comunità studentesca ha insistito il curatore del progetto Superstudent, il critico d' arte Pier Luigi Tazzi, il quale ha sottolineato come scopo dell' iniziativa sia « ridurre il divario schizofrenico fra chi fa e chi guarda ». Il futuro dell' iniziativa, ha aggiunto Tazzi, « dipende dal livello di impegno e consapevolezza degli studenti ». Ma gli studenti hanno la massima libertà: « Tutto il lavoro di questo gruppo di artisti danesi - spiega il curatore - funziona solo se si abbatte la barriera fra chi fa, e chi è fruitore ».
L' esperienza Superstudent verrà inoltre seguita dalla facoltà di Sociologia di Trento che intende elaborare uno studio sul mondo giovanile, che verrà sintetizzato in una tesi di laurea. E l'apporto della facoltà di Sociologia è stato costante: « Ne parlavamo ancor prima di avere l'idea - ha detto ieri il direttore della Civica, Fabio Cavallucci - con il professor Pierangelo Schiera, che aveva suggerito di muoversi nell'ambito della performance. Il problema era però trovare un posto a Trento che ospitasse il tutto ».
Il posto, alla fine si è trovato: il Binario di via Travai, che come ha detto uno dei soci del locale, Lodovico Schiera, è però completamente trasformato per l'occasione.
La serata di oggi vedrà comunque anche una parte musicale: ospite del debutto, il dj salentino P:Shatza, della phakt records, alfiere del drum'n'bass italico, o sobillatore nel crew di Technomobil Squad. Un altro piccolo contributo alla sveglia di questa città: « C'è a Trento una cronica mancanza di un posto dove ci siano cose originali, come a Bologna o Milano » ha detto Eva Maffei Gueret, la curatrice della parte musicale: « Forse, al Superbinario abbiamo trovato il posto giusto ».
G. Z.
</TEXT>
</DOC>
