<DOC ID="adige20040907_id405382" DATE="20040907">
<TEXT>
C'è una grande manifestazione

Oggi Mosca fa sentire la sua voce in piazza




MOSCA - I russi hanno capito che devono unirsi e lottare insieme, e che solo attraverso il diretto coinvolgimento della società civile può essere vinta la guerra contro un terrorismo che, dopo Beslan, minaccia adesso apertamente la stessa esistenza della Russia in quanto nazione. Oggi si terrà una manifestazione nella capitale promossa dall'amministrazione di Mosca. Nelle speranza degli organizzatori l'iniziativa potrebbe portare all'ombra della cattedrale di San Basilio 100.000 persone, una cifra insolita per la piazza russa. A sostenere l'iniziativa c'è anche il celebre anchorman Vladimir Soloviov che ha invitato i russi a « diventare cittadini a tutti gli effetti e capire che la guerra contro il terrore può essere vinta solo grazie alla partecipazione e al senso di responsabilità di tutti i russi, nessuno escluso ».
</TEXT>
</DOC>
