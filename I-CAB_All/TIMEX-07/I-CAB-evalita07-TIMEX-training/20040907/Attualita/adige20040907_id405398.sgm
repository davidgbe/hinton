<DOC ID="adige20040907_id405398" DATE="20040907">
<TEXT>
Iraq
Un'autobomba a Falluja uccide sette soldati americani. I test dicono che l'uomo arrestato non è il vice di Saddam

I rapitori: « Dateci 5 milioni di dollari »

Per liberare i due giornalisti
Raffarin: « Non ci convince »


PARIGI - Ritorna la paura per la sorte dei due giornalisti francesi rapiti in Iraq dalla stessa banda che ha catturato e ucciso Enzo Baldoni. Entro 48 ore i due giornalisti francesi ostaggio dal 20 agosto in Iraq, Christian Chesnot e Georges Malbrunot, potranno essere liberi se: a) verranno pagati cinque milioni di dollari, b) sarà accettata un tregua con « lo sheikh Osama Bin Laden », c) ci si asterrà da rapporti commerciali e militari con l'Iraq. E' l'ultimo messaggio diffuso in Internet dal gruppo dei presunti rapitori dei giornalisti, l'Esercito Islamico in Iraq. Proprio quando sembrava che ci fossero soltanto « inciampi tecnici » (le azioni militari americane nel triangolo sunnita, il clima di insicurezza generale in Iraq, una coda finale di trattative con gli intermediari) sulla strada verso l'happy end.
A Parigi non credono nell'autenticità del comunicato (secondo il primo ministro Jean-Pierre Raffarin « c'è molto scetticismo tra gli esperti » e « nulla rimette in causa la fiducia che abbiamo in un esito favorevole della vicenda ») ma lo stesso la notizia del nuovo presunto ricatto (strombazzato sul sito integralista www.islamic-minbar.com) ha avuto l'effetto di una doccia fredda: la liberazione dei due ostaggi, che sembrava cosa fatta. Anche se, da Pristina, il ministro degli esteri Michel Barnier ha detto di credere che esista « una possibilità di evoluzione positiva » della vicenda. Per la Francia sarebbe ovviamente un grosso smacco se il comunicato fosse autentico: il presidente Jacques Chirac ha disinnescato grazie alla straordinaria solidarietà del mondo arabo l'insidioso ricatto dei rapitori sulla legge anti-velo islamico a scuola ("O l'abrogate o noi uccidiamo i due giornalisti"). Se si trovasse adesso alle prese con nuove e altrettanto inaccettabili richieste sarebbe un ovvio fallimento della sua « diplomazia del turbante » che punta a risolvere positivamente la crisi degli ostaggi limitandosi ad una rete di contatti e negoziati privilegiati all'interno del mondo musulmano, tagliando fuori quindi gli americani e gli altri occidentali.
Lo scetticismo espresso da Raffarin sull'autenticità del documento si basa su varie considerazioni . I diplomatici francesi coinvolti nel forcing per il rilascio dei due reporter sottolineano che il testo non è nello « spirito del gruppo » (incongrua appare soprattutto la richiesta di soldi) e che eventuali nuove richieste sarebbero state trasmesse tramite canali diversi da un sito integralista di dubbia attendibilità.
Sballato appare poi il monito ai francesi perchè non attacchino « come avete fatto a Latifiya, il giorno in cui avremmo voluto consegnarvi » gli ostaggi. Quest'operazione militare nel triangolo sunnita è stata ovviamente lanciata dagli americani, con supremo dispetto dei francesi che non hanno soldati in quel paese e che tra l'altro avanzano sempre più apertamente il sospetto di un « sabotaggio » da parte degli Stati Uniti e del governo provvisorio iracheno in tutta la vicenda dei due ostaggi.
Intanto quello di ieri è stato il giorno più cruento per le forze Usa in Iraq da poco più di due mesi - sette marines morti nell'esplosione di un'autobomba nella città di Falluja -, il ministero dell'interno iracheno ha smentito che l'uomo arrestato ieri sia Izzat Ibrahim al-Douri, « numero due » del deposto presidente Saddam Hussein, cinque ostaggi stranieri sono stati rilasciati dai loro rapitori.
Testimoni hanno dichiarato che nell'attentato contro le forze americane - avvenuto nel villaggio di Saqlawiya, sobborgo settentrionale di Falluja - sono morti almeno sette marines che si trovavano a bordo di un veicolo in convoglio. Secondo le stesse fonti l'esplosione ha ucciso anche tre uomini della Guardia Nazionale irachena e feriti altri sette soldati Usa.
</TEXT>
</DOC>
