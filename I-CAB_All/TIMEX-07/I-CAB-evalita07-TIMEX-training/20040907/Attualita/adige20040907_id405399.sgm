<DOC ID="adige20040907_id405399" DATE="20040907">
<TEXT>
Dopo quattro mesi di presenza a Nassiriya

I Lagunari rientrano in Italia




VENEZIA - « Andando via ho letto negli occhi degli iracheni la paura di essere abbandonati. E' gente che si è esposta, che crede in noi, nel nostro aiuto, ma teme di essere abbandonata prima ancora che il "sistema Iraq" possa reggersi per proprio conto ». Lo dice il colonnello Emilio Motolese (nella foto), comandante del reggimento Serenissima dei lagunari, che ieri è rientrato in Italia dopo 4 mesi in Iraq, a Nassiriya.
Ci vorrà un po' di tempo, afferma, perchè l'Iraq compia per intero il percorso dalla dittatura ad una democrazia compiuta. « Qui lo spessore di un partito non si misura sulla validità delle idee politiche, sui programmi - spiega - bensì sul numero di armati del proprio servizio di sicurezza. E solo a Nassiriya ci sono 44 partiti di una certa importanza ».
Ma il colonnello ribadisce « di avere fiducia in questa gente ». « Ho conosciuto persone straordinarie - racconta - e anche loro, che guardano a noi, che ci studiano, come qualcuno da cui c'è qualcosa da imparare, anche loro ci dicevano che c'è bisogno di tempo ».
Quattro mesi in Iraq, molte emozioni. « Quando vedi che dei bambini sono felici per un giocattolo, che un intero villaggio sopravvive grazie ad un nostro potabilizzatore, quando in una scuola ti accorgi che riciclano i quaderni ed è bastato uno scatolone di penne e cancelleria per far tirare un sospiro di sollievo alla direttrice - racconta Motolese - allora non posso non pensare che all'Iraq abbiamo dato una speranza per il futuro e un po' di fiducia nel genere umano ». Il ricordo più bello è legato ad un bambino. « Non potrò mai dimenticare - dice il comandante dei lagunari - la reazione di quel piccolo iracheno quando ha scoperto la sensazione di bere dell'acqua fredda ».
Un ricordo che serve, ma solo in parte, a mitigare il dolore per la morte del caporalmaggiore dei lagunari Matteo Vanzan, ucciso a base Libeccio quando il colonnello il reggimento dovevano ancora giungere in Iraq. « Non posso non dimenticare quando telefonai il 16 maggio alla famiglia Vanzan per comunicare loro che Matteo era stato ferito gravemente - afferma Motolese -. E' un' esperienza che non auguro a nessuno ».
</TEXT>
</DOC>
