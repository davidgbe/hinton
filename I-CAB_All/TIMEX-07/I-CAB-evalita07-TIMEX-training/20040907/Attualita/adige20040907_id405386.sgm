<DOC ID="adige20040907_id405386" DATE="20040907">
<TEXT>
L'incontro
Al Meeting anche i maccheroni servono. Monsignor Comastri: usare il nome di Dio per uccidere è una bestemmia

Un piatto di pasta per dialogare

Religiosi di tutto il mondo a Milano cercano la strada della pace


MILANO - Pope ortodossi, seduti di fianco a religiosi buddisti nella posizione del loto, e ancora monaci scintoisti vicino a rabbini e imam: anche ieri, nel primo giorno di incontri effettivi, lo spettacolo offerto dal meeting delle religioni è stato un colorato mix di culture, religioni, usanze e lingue. Tante differenze che saltavano agli occhi e cercavano un punto di accordo in uno dei momenti storici più difficili per il dialogo tra religioni.
E in realtà i punti di accordo sono stati almeno due: il desiderio di pace, della fine di terrorismo e violenza, e un piatto davanti al quale si sono seduti tutti all'ora di pranzo, la pasta. Ebrei, musulmani, cattolici, ortodossi, copti, metodisti, e anche buddisti, shintoisti, gianisti indiani si sono accomodati insieme e hanno mangiato, senza problemi e senza scontrarsi con i propri dettami religiosi, un piatto di maccheroni. Spirito di pace hanno cercato di dimostrare in tutti i venti incontri di ieri gli intervenuti, non solo i relatori, ma anche le migliaia di partecipanti che sono arrivati da tutta Italia e quelli che da 70 Paesi si sono collegati via Internet per seguire gli appuntamenti.
Lotta all'Aids, immigrazione, povertà, Unione Europea, futuro dell'Iraq e unità dei cristiani sono solo alcuni dei temi affrontati. « Abbiamo la responsabilità comune della pace e della lotta al terrorismo - ha commentato il cardinale Walter Kasper, presidente del pontificio Consiglio per l'unità dei cristiani -. Non dobbiamo dimenticare le nostre differenze, ma queste passano in secondo piano ».
Intanto si moltiplicano le iniziative di dialogo interreligioso contro la violenza e il terrorismo: a mobilitarsi non è solo il mondo cattolico italiano, per altro molto attivo in questa fine estate, dalle diocesi ai movimenti storici come Sant'Egidio, Azione Cattolica o Comunione e Liberazione. Una mobilitazione che si è rafforzata dopo la tragedia dell'Ossezia. Mentre a Milano è la Comunità di Sant'Egidio in questi giorni a riunire intorno allo stesso tavolo rappresentanti delle religioni del pianeta, è di ieri la proposta di Giuseppe Giulietti (Ds) di trasformare la giornata del 4 ottobre (è in corso un'iniziativa di legge alla Camera) in una occasione di dialogo tra le religioni. Una proposta che segue l'iniziativa di dialogo interreligioso già concretamente portata avanti dal ministro dell'Interno, Giuseppe Pisanu. Il mondo cattolico, se da una parte si mobilita con iniziative di preghiera per le vittime innocenti di Beslan, dall'altra non ha dubbi: « Le religioni non possono mai utilizzare il nome di Dio per insegnare l'odio. Quando una religione serve a giustificare l'odio è una bestemmia nei confronti di Dio ». È stato l'arcivescovo delegato pontificio per la Santa casa di Loreto monsignor Angelo Comastri a ricordare le parole di Giovanni Paolo II, presentando l'« Agorà dei Giovani del Mediterraneo », che sarà dedicata al tema « Beati i miti, perché Dio darà loro la terra promessa ». Oggi i comboniani faranno partire da Limone sul Garda e da Alessano (Lecce), la « carovana della pace », per un viaggio attraverso l'Italia con la partecipazione, tra gli altri, di don Ciotti e di padre Zanotelli.
</TEXT>
</DOC>
