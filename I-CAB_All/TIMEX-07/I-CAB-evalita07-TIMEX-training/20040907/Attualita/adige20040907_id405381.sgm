<DOC ID="adige20040907_id405381" DATE="20040907">
<TEXT>


Beslan in lutto, tutta la Russia piange

I morti potrebbero essere 700
Confessa il terrorista ceceno


MOSCA - Bare su bare, nel campetto di Beslan, dove - in una giornata piovosa e fredda che ha accompagnato le lacrime e lo strazio dei parenti - hanno ricevuto l'ultimo saluto altre 192 vittime della strage della Scuola numero 1. Un saluto difficile fino all'ultimo, perché per paura che il cimitero fosse stato riempito di bombe è stato necessario lo sminamento.
Un dolore che la notizia della cattura di uno dei presunti terroristi, un ceceno, non attenua. E che dalla cittadina dell'Ossezia del Nord è riecheggiata anzi in tutta la Russia nella prima delle due giornate di lutto nazionale proclamate dal presidente Vladimir Putin nel Paese, fra bandiere abbrunate ferme a mezz'asta. « Con l'anima e col cuore siamo tutti a Beslan », ha detto Putin, anche se lui non si è recato ai funerali. Un minuto di raccoglimento si è ripetuto alla riunione del governo e di città in città, nello sterminato territorio russo: nelle scuole, nei luoghi di lavoro, fino alle strade di San Pietroburgo, dove sono sfilati in 20.000 per commemorare i bambini uccisi, ma anche per chiedere il ripristino della pena di morte.
Il cuore ferito della tragedia resta tuttavia la piccola Beslan. Il luogo in cui si è consumato il destino di 1.200 ostaggi sprofondati nell'inferno della battaglia scatenatasi tra sequestratori e reparti speciali. Quanti siano stati i morti di quel finimondo di raffiche ed esplosioni non si sa ancora con esattezza. Fonti dell'obitorio più grande della regione hanno indicato una cifra di 394 persone. Di certo restano 565 feriti tuttora ricoverati in ospedale, oltre 100 - soprattutto tra i più piccoli - in condizioni gravi. E resta l'angoscia, a tratti venata di collera disperata, di coloro che sono alla ricerca di notizie delle 200 persone che mancano all'appello e potrebbero essere tra i feriti, tra i sopravvissuti dispersisi nella confusione seguita all'assalto, ma anche - purtroppo - tra i morti non ancora identificati: un centinaio, 60 dei quali talmente malridotti da essere irriconoscibili senza esame del Dna. Ma il dramma è che il conto totale dei morti potrebbe arrivare a 700.
Interrogativi permangono anche sul commando terrorista: 32 persone, tra cui due donne-kamikaze ritrovate a brandelli, e di « 10 nazionalità » diverse, secondo gli ultimi dati della Procura generale russa, che tuttavia indica per ora solo l'etnia di alcuni (ceceni, ingusci, ma anche kazaki e tatari), ma non precisa il Paese dei 10 presunti mujaheddin « arabi ». Mentre conferma che solo uno sarebbe sopravvissuto: il ceceno Nur Pasha Kulayev, forse la guardia del corpo del capo guerrigliero Shamil Basaiev e che in una prima confessione resa a uso e consumo delle tv ha accusato lo stesso Basaiev, ma pure il leader politico dell'indipendentismo ceceno Aslan Maskhadov di aver ordito il feroce raid di Beslan, ma che ha negato di aver sparato, che non sapeva di dover uccidere i bambini. Sullo sfondo si moltiplicano i racconti dell'orrore di coloro che ne sono usciti vivi. Ma ai quali nulla è stato risparmiato durante la prigionia in una palestra imbottita di esplosivo e trasformata in lager: dalla fame, alle esecuzioni sommarie sotto gli occhi dei bambini, anche agli stupri.
Una sofferenza incancellabile, alla quale si somma quella delle famiglie dei morti. Domenica ne erano stati seppelliti una trentina, ieri altri 192 nel campetto adibito a improvvisato cimitero e punteggiato ormai da decine di croci di legno chiaro (la maggioranza degli osseti è cristiana ortodossa) e anche da simboli islamici. Uguali per tutti le lacrime e i pianti delle donne, chiamate dalla tradizione locale a strapparsi qualche ciuffo di capelli e a battersi le mani sulle ginocchia al passaggio del feretro. Lo strazio più duro da sopportare è vicino alle bare più piccole: aperte fino all'ultimo per consentire alle madri e alle nonne, il fazzoletto in testa, di deporre un giocattolo, un ultimo bacio sulla fronte. Agli uomini osseti, montanari del sud di radici antiche, è fatto divieto di piangere: possono solo schiarirsi la voce come se ruggissero per non farsi scoppiare il cuore. I più vecchi, con l'inseparabile coppola nera, non ce la fanno però a tenere asciutti gli occhi.
Le polemiche sono rinviate al dopo. Anche se qualche genitore si prepara fin d'ora a costituire una commissione d'inchiesta indipendente.
</TEXT>
</DOC>
