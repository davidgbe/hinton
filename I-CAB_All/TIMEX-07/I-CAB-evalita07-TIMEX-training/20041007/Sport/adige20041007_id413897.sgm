<DOC ID="adige20041007_id413897" DATE="20041007">
<TEXT>
VELA / A Valencia

Luna Rossa ancora ok, male « +39 »




VALENCIA - Bella vittoria, la prima nei confronti diretti, di Luna Rossa su New Zealand nelle regate del terzo turno del Valencia Act 2 che nelle acque spagnole mette di fronte gli equipaggi di Coppa America.
Dopo un primo rinvio dovuto alla bassa intensità del vento, la seconda giornata del Valencia Act 2 s'è aperta con la prima delle regate del Turno 3 tra i detentori di Team Alinghi e i francesi di K-Challenge (poi vinta dagli svizzeri con un distacco di 1'17"). Gli incontri del Turno 3 si sono disputati su un percorso di 2,2 miglia di lato, da effettuare due volte, per una lunghezza totale di 8,8 miglia.
Luna Rossa contro Emirates Team New Zealand ha preso il via con vento da est a 5 nodi e mare calmo. L'imbarcazione di Francesco de Angelis entra da destra e al termine del confronto pre-partenza vinto da James Spithill precede i neozelandesi sulla linea di una lunghezza almeno. Alle fine del primo lato di bolina, Luna Rossa passa la boa con un vantaggio di 30" che resta pressochè immutato anche alla seconda boa. Il vento più stabile consente a ITA 74 di passare l'ultima boa di bolina 33" prima di New Zealand e di tagliare la linea d'arrivo con un vantaggio di 57".
RISULTATI: Team Alinghi (Svi 64) b. K-Challenge (Fra 57); Le Defi (Fra 69) b. +39 (Ita 59); BMW Oracle Racing (Usa 71) b. Team Shosholoza (Rsa 48)
</TEXT>
</DOC>
