<DOC ID="adige20041007_id413894" DATE="20041007">
<TEXT>
La gaffe del Ct della Spagna che parlava di Henry

Aragones: « Dì al negro... »




MADRID - « Devi vedere le cose con più chiarezza. Quindi dì al negro che tu sei più bravo. Diglielo da parte mia: tu sei meglio di lui ». E' lo scivolone dialettico del ct della Spagna Luis Aragones che durante l'allenamento si è rivolto in questo modo al suo pupillo Josè Antonio Reyes, che nell'attacco dell'Arsenal fa coppia con il giocatore che Aragones ha appunto definito « negro ». La sua frase, udita dai giornalisti spagnoli che assistevano alla seduta, ha già provocato un mare di polemiche. Aragones con la sua frase voleva dire che in Inghilterra si fanno molti elogi a Henry (definito perfino « il Michael Jordan del calcio »), dimenticandosi però del fatto che le reti del francese sono il frutto del lavoro di tutta la squadra, e in particolare di Reyes che ha comunque cercato di discolpare il suo ct: « Diceva per scherzo - ha sottolineato -. E poi comunque sono cose che avrebbero dovuto rimanere tra di noi. Non diamogli troppo peso ».
</TEXT>
</DOC>
