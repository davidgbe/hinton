<DOC ID="adige20041007_id413901" DATE="20041007">
<TEXT>
Il nuovo direttore sportivo convinto di avere a disposizione un eccellente materiale umano

Trepin scommette sulle ragazze

Il « Team femminile Trentino » è destinato a crescere
Di LEONARDO PONTALTI


TRENTO - Una sfida stimolante, tanto da far riscoprire una passione che negli anni si era fatta meno intensa.
La sfida è quella di far crescere anche in Trentino un movimento fino a un paio d'anni fa assolutamente trascurato, quello del ciclismo femminile. A raccoglierla è stato Diego Trepin, che dopo un'ottima carriera da dilettante e dopo aver corso da professionista - nei primi anni '90 - nella Zg mobili di Dino Zandegù e nella Lampre -, da quasi dieci anni aveva attaccato la bicicletta al chiodo (dedicandosi integralmente alla sua professione di vigile urbano nel capoluogo, ndr), ma dall'estate scorsa si è rimesso in gioco nelle vesti di direttore sportivo del Team femminile Trentino.
Com'è nata questa collaborazione con il Team?
« Anche dopo aver smesso di pedalare seriamente, la passione non è mai andata dissolvendosi del tutto: dopo aver partecipato ai campionati italiani dei Vigili urbani ho deciso di rimettermi in sella, e mentre ero in servizio al « Gigino Battisti », il trittico della Forti e Veloci, sono stato avvicinato da Andrea Martinelli, il presidente del Team femminile Trentino, che mi ha proposto di collaborare con loro ».
Dalla prossima stagione l'impegno sarà ancora maggiore.
« Esatto. Io ho iniziato nel giugno scorso, e sono andato ad affiancare Graziano Calovi e Manuela Povolo. Ma dalla stagione prossima Graziano si occuperà della promozione e delle pubbliche relazioni, per così dire, ed io e Manuela ci occuperemo delle ragazze ».
Ragazze che saranno molte di più.
« Quest'anno erano cinque, e dall'anno prossimo diventeranno ben 15 tra Esordienti e Allieve: arriveranno le nuove, uscite dalla G6, dalle società delle Giudicarie, della Vallagarina, della val di Cembra, della Rotaliana, forse anche da Bolzano ».
Un bell'impegno. Certo, dev'essere una soddisfazione essere la società di riferimento dell'intera provincia. Ma, provocatoriamente, non sareste più contenti di non avere l'« esclusiva »? Insomma, la vostra purtroppo è una leadership figlia della scarsità di società femminili.
« Infatti, noi saremmmo contentissimi di poter avere a che fare con altre realtà come la nostra. Più si è, meglio è, per tutti. Del resto il Team femminilie Trentino è nato proprio perchè la piazza non proponeva nulla alle ragazze che dopo la categoria Giovanissimi avrebbero voluto continuare. È stato proprio questo il motivo principale per cui ho accettato questa sfida: permettere a giovani atlete di poter continuare a coltivare la loro passione ».
Accettare una sfida significa tuttavia andare anche incontro a delle incognite. Qualche timore?
No, ne avevo qualcuno riguardo la consistenza numerica del gruppo, quindici atlete insieme non sono facili da gestire, c'è sempre il rischio che ci siano screzi o incomprensioni. Ma dopo il lavoro di tre giorni svolto a Lavarone un mese fa tutti i dubbi sono spariti. Si tratta davvero di un bel gruppo, unito e serio ».
Per chiudere, ampliamo gli orizzonti. Guardando al futuro del movimento femminile, che peso possono avere i buoni risultati colti dalle ragazze azzurre a Verona?
« Più che buoni, hanno fatto meglio dei maschi! Non credo che il ritorno sia immediato, soprattutto nella nostra piccola realtà. Ad ogni modo, guardando anche all'Italia in generale, potrebbe servire a far crescere questo mondo: anche tra le Donne Elite le punte delle varie squadre sono quasi tutte straniere, forse le medaglie della Bastianelli e ancor più della Guderzo potranno spingere verso l'alto il pedale femminile ».
</TEXT>
</DOC>
