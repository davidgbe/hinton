<DOC ID="adige20041007_id413887" DATE="20041007">
<TEXT>


Trezegol, niente operazione (per ora)

I medici hanno deciso per una cura solo dopo si deciderà se intervenire


TORINO - Trezeguet resta in mezzo al guado. Per il momento non si opera, la spalla lussata verrà curata con antinfiammatori e sedute di fisioterapia, ma la decisione definitiva è solo « rimandata ». Sarà in primo luogo il giocatore a stabilire se ce la farà a giocare nelle attuali condizioni fisiche, oppure se non potrà fare a meno dell' intervento chirurgico.
« Non è stata ancora presa nessuna decisione », ha confermato ieri il responsabile dello staff medico della Juventus, Riccardo Agricola, al termine del consulto a cui si è sottoposto l' attaccante. « La risonanza magnetica - ha aggiunto il medico - ha dimostrato la recente lussazione subita dal giocatore ed ha evidenziato un versamento articolare ». L' attaccante transalpino è stato parco di parole, al termine della visita: « Bene, bene », ha risposto a chi gli chiedeva notizie sulla sua salute.
La terapia concordata con il dottor Faletti e il professor Quaglia, della clinica Fornaca, prevede « sedute di fisioterapia e - ha sottolineato Agricola - cure antinfiammatorie ». Soltanto fra qualche giorno, quindi, si saprà se la Juventus dovrà fare a meno del campione francese per un lungo periodo della stagione.
Un' incertezza che si riflette anche sul destino dell' altro infortunato di lusso bianconero, Alessandro Del Piero. Con il mercato chiuso fino a gennaio, infatti, uno stop prolungato di Trezeguet imporrebbe un' accelerata al recupero del numero dieci juventino. Il solo Ibrahimovic, per quanto si stia rivelando un acquisto azzeccato, non può bastare ad una squadra impegnata su più fronti come la Juventus. E Zalayeta, pur avendo già segnato gol decisive, resta un' incognita sul piano della continuità.
Per fortuna della Juve, le incertezze dell' attacco sono però compensate dalla ritrovata sicurezza della difesa. Un reparto rigenerato dalla cura di Capello con l' innesto di Cannavaro e il recupero di Thuram. « L' anno scorso non ho avuto una stagione facile perchè non stavo bene - ha affermato il difensore francese - mi sono infortunato alla caviglia nella prima partita con l' Empoli e mi sono ripreso solo per gli Europei ».
Thuram ha un' idea chiara sulla difesa-bunker della Juventus: « Quando si prendono pochi gol - ha sottolineato - lo si deve a tutta la squadra che sta lavorando bene. Cannavaro, Buffon ed io siamo affiatati, e giocare al fianco di Fabio facilita le cose, ma non è serio attribuirci tutto il merito. In ogni caso - ha aggiunto Thuram - prima di dare un giudizio definitivo bisogna aspettare tutto il campionato. Stiamo andando bene, ma si può iniziare bene e finire male, o viceversa. E, guardando le grandi in difficoltà, sono sicuro che a fine stagione saranno davanti, vicine a noi ».
Thuram cerca di mascherare la preoccupazione per gli infortuni di Del Piero e Trezeguet: « Non so esattamente cos' hanno - ha detto - ma spero che non stiano fuori a lungo ». Senza punte, la Juventus potrebbe fare fatica a segnare e già nelle ultime partite ha ridotto il numero di gol: « Colpa delle avversarie che si chiudono nella loro metà campo - è la tesi di Thuram - e rinunciano ad attaccare. In questa situazione è normale fare fatica in attacco e che i gol poi arrivino sui calci piazzati ».
</TEXT>
</DOC>
