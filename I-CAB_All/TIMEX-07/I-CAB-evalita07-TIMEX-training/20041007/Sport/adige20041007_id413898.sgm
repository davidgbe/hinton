<DOC ID="adige20041007_id413898" DATE="20041007">
<TEXT>
HOCKEY GHIACCIO

Fassa e Brunico si giocano il primo posto




Fari puntati sul Gianmario Scola di Alba di Canazei per la 3ª giornata del massimo campionato di hockey su ghiaccio. Fassa - Brunico Val Pusteria, con inizio alle 20 e 45, rappresenta infatti il match clou della serata. Le due compagini dopo un avvio di torneo particolarmente brillante si ritrovano appaiate in vetta alla classifica. E se la squadra altoatesina è stata un po' la rivelazione, per il Fassa lo sprint iniziale è diventato una costante negli ultimi anni. Ai ladini mancherà però Margoni, uno dei più convincenti in questi primi turni, che deve scontare una giornata di squalifica. Al suo posto in seconda linea andrà Locatin. Stessa sorte per il coach dei trentini, Ron Ivany, sostituito in panchina dal suo vice Marchetti.
Gli altri incontri. Il Cortina, terza squadra a quota tre punti, se la dovrà vedere con un Milano che dopo aver steccato le prime due uscite, non vorrà di certo rimandare ancora l'appuntamento con la vittoria. A Torino i Bulls, ultimi in classifica con la difesa più perforata del torneo, ospitano l'Asiago, una delle favorite che finora ha deluso. A Collalbo va in scena Renon- Alleghe e per i veneti, almeno nelle previsioni della vigilia, non dovrebbero esserci grossi problemi a portare a casa i due punti. Chiude il quadro di questa terza giornata Varese- Bolzano, con la squadra meneghina leggermente favorita sulla carta.
S.P.
</TEXT>
</DOC>
