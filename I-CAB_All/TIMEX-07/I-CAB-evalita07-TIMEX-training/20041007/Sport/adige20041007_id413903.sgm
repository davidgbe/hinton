<DOC ID="adige20041007_id413903" DATE="20041007">
<TEXT>
Atletica
I complimenti di Ciampi, le cravatte di Berlusconi, i sogni e i dolori di un ragazzo d'oro

Tutto il mondo di Baldini

Di GIORGIO LACCHIN


TRENTO - « E' una follia... ».
E perché?
« La carriera cinematografica!? Io!? ».
Ma sei appena tornato dalla Namibia!
« E allora? ».
Sbaglio, o sei andato a fare un bello spot pubblicitario per una grande compagnia petrolifera italiana?
« E allora? ».
E allora scommetto che è il primo passo di una sfolgorante carriera.
« Assolutamente no. No, no e no! ».
Okay, non arrabbiarti...
« Te lo dico io perché: io non devo perdere il filo conduttore. Io corro: questo so fare. Se sono arrivato fin qui, è solo perché so correre e non devo mai dimenticarlo. Se perdessi la bussola, la prossima maratona sarebbe già tutto finito ».
Tutto 'sto catastrofismo...
« Non è quello. Sono contento, ovvio, dell'attenzione di qualche azienda. S'è concretizzato ancora poco, ma sono contento. Sul serio. E ci sarà anche qualcosa di televisivo, ma non posso dir niente... E' una sorpresa. Però morta lì: sono delle parentesi, piacevoli fin che vuoi, ma resteranno delle parentesi ».
Biondino e timidino, Stefano Baldini ha il sorriso aperto di un ragazzo puro. E' in tuta: all'aeroporto di Francoforte, di ritorno dall'Africa, hanno smarrito i suoi bagagli ma non ha voluto perder tempo. A Trento lo aspettavano alla presentazione del Giro al Sas e lui non è tipo da mancare agli impegni.
« Guarda! Che bello... Gli ultimi minuti della mia gara olimpica... Qui cominciavo a realizzare che stavo per farcela... L'imbrunire dava un tocco particolare... E poi si è passati dal buio di un'ultima stradina, alla luce fortissima dello stadio Panathinaiko. Mi emoziono ancora adesso... E quando ho tagliato il traguardo ho gridato: grande! ».
La mia arma
è la normalità
Perfetto. Ma l'avresti immaginata tutta questa popolarità? Anzi!, tutto l'affetto, direi, che adesso ti circonda?
« Questo sì. Sapevo che sarebbe capitato se avessi fatto bene alle Olimpiadi, o addirittura avessi vinto. Perché è successo tutto lì, in quel posto fantastico dove le Olimpiadi sono nate, con quel clima straordinario che s'era creato: fatto di storia e di emozioni. E perché era l'ultima gara: anche questo ha contato ».
E pensi che abbia contato la tua faccia da bravo ragazzo?
« Sicuro. Prima di Atene non ero un personaggio e mi conoscevano in pochi, e sai perché? ».
Un'idea ce l'ho.
« Perché sono troppo normale e troppo buono. E la cosa mi irritava un sacco. Ma mi son detto: no, caro Stefano, tu non devi cambiare. Devi restar così, perché questa è la tua arma vincente ».
Giusto.
« Io vado un po' in controtendenza... Non sono uno spaccone o uno sbruffone come certi calciatori che fanno fatica a farti un autografo ».
E bravo Stefano!
« Grazie! ».
Dimmi ancora qualcosa.
« Sono qui ».
Tu e Bordin: chi è il più grande?
« Mmm... Non c'è la domanda di riserva? ».
Ce ne sono tante ma rispondi a questa!, prima.
« Tutt'e due abbiamo vinto le Olimpiadi. Lui ha vinto un Europeo in più. Io un bronzo mondiale in più. Siamo pari, penso, ma io non ho ancora finito! Però come prestazioni sono avanti io: sono andato 11 volte sotto le 2 ore e 10 e i miei 3 migliori tempi sono tutti migliori del suo record personale... ».
Hai deciso quale maratona correre in primavera?
« Boston, Londra o Parigi, ma non so ancora ».
La prossima estate, ad Helsinki, ci saranno i Mondiali e tu non li hai mai vinti...
« ...ma sono arrivato due volte terzo! ».
...ma ti manca l'oro!
« Può essere un obiettivo..., ma andrebbe bene anche solo finire sul podio. Il percorso di Helsinki è un po' meno impegnativo di quello di Atene ma ci saranno condizioni climatiche tali, da permettere una gara più veloce. Comunque adesso non ci penso: dopo il Giro al Sas chiuderò la saracinesca per un po' e andrò a New York solamente da ospite, stavolta. E mi godrò la città ».
Ci pensi alle Olimpiadi di Pechino?
« Le vedo lontanissime... Poi 4 anni passano in un baleno, ma intanto non ci penso ».
Ci sarai, quel giorno?
« Ho provato la pressione e la tensione di partire per cercare l'oro... Adesso voglio provare la tensione di partire da campione in carica. Sì, ci sarò. Mi piacciono queste vigilie importanti ».
Quale sogno ti rimane, adesso?
« Sportivo? ».
Non solo.
« Sportivo, ne ho ancora qualcuno. Per il resto, sogno di essere felice più di quanto non lo sia adesso ».
E succede come prima, durante la conferenza stampa: sul viso chiaro di Stefano, pulito e appena sbarbato, sboccia una piega amara, profonda, non più nascosta, pudicamente raccontata; sottovoce. Lasciato dalla moglie, Stefano ha sofferto come un cane ma in quell'abisso ha trovato forze nuove.
« Sì, sogno di essere ancor più felice di così, un giorno ».
Tutto il mondo ti ha fatto festa.
« ...ma i complimenti più belli sono stati quelli del presidente Ciampi: mi ha tenuto un paio di minuti, da solo, a parlare. E io lo sapevo quand'ero sul podio ad Atene: sapevo che era importante "esserci bene". Ed ero fiero e composto e ho voluto cantare l'inno. Sapevo che sarebbe stato uno spot mio, e dell'Italia, e dello sport ».
L'hai già messa la cravatta di Berlusconi?
« Se è per quello, me ne ha regalate sette ».
Sette!?
« ...e una diversa dall'altra! E ogni atleta le ha ricevute diverse da tutti gli altri! ».
Però!
« ...comunque non le ho ancora indossate. Ma sono bellissime! ».
Mi toccherà
andare a lavorare
Ho sentito che il "nostro" Demadonna non sarà più il tuo manager...
« Vero. Scrivilo. Dopo 15 anni, basta! ».
Scherzavo...
« Anch'io... Cosa credi! ».
Si può dire che sei diventato ricco?
« Sto meglio, ma ricco no. Mi toccherà lavorare, in poche parole, quando smetterò con l'atletica. Ma non mi dispiace per nulla. E l'ho già fatto, sai? ».
Certo che lo so.
« Sono ragioniere e ho già praticato dal '92 al '99. Facevo un part - time alla Calcestruzzi Corradini, la ditta che sponsorizza la mia società. So cosa vuol dire lavorare, insomma... ».
...ed è per quello che hai deciso di arrivare fino alle Olimpiadi del 2008!
« Ma daaaai... La verità è che sono contento che questa vittoria sia arrivata a 33 anni, dopo una lunga escalation, così me la godo di più. Fosse arrivata 10 anni fa, non l'avrei gustata così a fondo ».
Mamma e papà?
« Stavolta si sono montati la testa..., e si sono anche commossi. Dovevo proprio vincere un'Olimpiade perché succedesse! A parte gli scherzi devo ringraziarli: geneticamente parlando, almeno il 50% del merito è loro... ».
</TEXT>
</DOC>
