<DOC ID="adige20041007_id413900" DATE="20041007">
<TEXT>
Una volata di 1.200 metri

Per il Giro n° 88 prologo in Calabria




REGGIO CALABRIA - Sarà il lungomare di Reggio Calabria a tenere a battesimo l' 88ª edizione del Giro d' Italia con un cronoprologo individuale, una « volata » di 1.200 metri che assegnerà la prima maglia rosa. Il programma dei primi giorni del Giro è stato presentato ieri alla stampa. Il 4, 5, 6 maggio Reggio Calabria ospiterà i preliminari e sabato 7 il cronoprologo. Domenica 8, sempre da Reggio Calabria, muoverà la prima tappa che si concluderà a Tropea. La seconda tappa in linea, lunedì 9, partirà invece da Catanzaro con direzione nord, costeggiando il Tirreno.
</TEXT>
</DOC>
