<DOC ID="adige20041007_id413906" DATE="20041007">
<TEXT>
Volley A1
Savani e Vujevic sempre meglio mentre Heller affronterà il team che sembrava doverlo acquistare

Modena è sempre una tappa speciale

Domenica l'Itas Diatec va in trasferta sul campo di una compagine storica


TRENTO - Una trasferta a Modena non è mai un appuntamento qualsiasi, soprattutto per l'Itas Diatec Trentino e i suoi tifosi. Da due stagioni a questa parte ogni sfida è una battaglia, quasi sempre ad armi pari, fra chi gioca per difendere un prestigio costruito nei decenni e chi gioca per mettere in discussione queste gerarchie. Domenica il confronto va in scena per l'ottava volta e i motivi di interesse sono tanti, non per nulla vi saranno anche le telecamere di Sky Sport 2 mobilitate per la diretta. Si tratta di una sfida che a questo punto della stagione non deciderà nulla, semplicemente darà la giusta misura del livello di gioco raggiunto da due formazioni ancora in cantiere.
Se Trento ha cambiato molto, infatti, anche Modena non scherza. Il solo fatto di aver sostituito il palleggiatore basta per mettere i tifosi canarini nelle condizioni di pazientare qualche mese prima di vedere la Daytona muoversi come un orologio. Certo, accanto a lui c'è una linea di ricezione ormai collaudatissima (Cernic, Dante e Pippi), che l'Itas Diatec ancora non ha, e la strepitosa intesa fra Ricardo e Dante, maturata in anni di allenamenti con la maglia della nazionale. Non è un caso che il giocatore emiliano più prolifico di queste prime due giornate sia stato proprio lo schiacciatore di Itumbiara, e che sarà lui il primo obiettivo nel mirino del muro trentino. Per questi motivi i padroni di casa partiranno con i favori del pronostico, anche perché il loro settetto base è reduce per intero (caso unico nel nostro campionato) dalle Olimpiadi e quindi in fatto di condizione atletica può vivere ancora di rendita. Una partita speciale sarà anche, qualora impiegato, per André Heller, non solo perché dovrà vedersela con gli amici Ricardo e Dante, ma anche perché Modena era la città nella quale sembrava dovesse giocare fino a poche settimane dalla chiusura del mercato. Poi, la scelta di Velasco di tenere Giani al centro della rete gli ha aperto la strada di Trento.
Dopo la trasferta calabrese l'Itas Diatec è tornata in palestra senza zavorre. Cristian Savani pare sulla via del definitivo recupero e con una settimana di tempo a disposizione la sua caviglia dovrebbe migliorare ulteriormente, così come Goran Vujevic. Agli altri i tifosi chiedono di confermare le buone cose mostrate negli ultimi tre set calabresi, soprattutto a muro.
Per tutti quelli che domenica vogliono seguire la squadra al PalaPanini (si gioca alle ore 18.15) la società organizza il trasporto: partenza da Mezzolombardo alle 14, da Trento (via Monte Baldo) alle ore 14.20, da Rovereto Nord alle ore 14.40. Il prezzo del viaggio e del biglietto di ingresso è di Euro 14 per gli iscritti al Fans Club Cuore Gialloblù e di Euro 15 per tutti gli altri. E' possibile iscriversi fino a domani alle 12 recandosi presso il Trentino Volley Point o telefonando allo 0461/421377. Ed è già attiva anche la prevendita per la prossima gara interna di campionato contro i campioni della Sisley Treviso.
An. C.
</TEXT>
</DOC>
