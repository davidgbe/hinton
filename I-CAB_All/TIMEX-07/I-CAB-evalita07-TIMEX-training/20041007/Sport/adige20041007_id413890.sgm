<DOC ID="adige20041007_id413890" DATE="20041007">
<TEXT>
Nazionale
Il nuovo Ct ha confermato di non voler fare solo il selezionatore, ma di imprimere al team una sua fisionomia

Il Club Italia, una squadra vera in azzurro

Zambrotta, Bonera e Diana spiegano il cambiamento di rotta di Lippi


FIRENZE - La Nazionale come una squadra di club. Così pensano gli azzurri e la « trasformazione », lo dicono in coro, è coincisa con l' arrivo di Lippi.
« Per il modo di lavorare questa Nazionale sembra davvero una squadra di club e questo non può che fare bene a noi giocatori - dichiara Gianluca Zambrotta - si ha davvero la sensazione che stia nascendo un progetto importante e questo è l' ideale in vista del Mondiale del 2006. Ci sono insomma le basi e i presupposti per riuscire a ottenere finalmente dei grandi risultati ».
Il giocatore juventino è uno dei veterani del gruppo azzurro e spiega come è avvenuto questo cambiamento: « Con l' arrivo di Lippi questo concetto di nazionale uguale a club è diventato più spiccato, più concreto. Prima non era così, forse questo concetto si era avvertito solo nella fase finale degli Europei del 2000 ».
La Nazionale pare assomigliare sempre più ad un club non soltanto dal punto di vista della gestione tecnica, ma anche per altri aspetti che riguardano ad esempio l' intero staff, la vita e le regole da seguire nel ritiro, la partecipazione a iniziative di solidarietà. « In effetti si sta facendo di tutto perchè qui ci si senta come nelle squadre di club - ribadisce Daniele Bonera, uno dei più giovani e fra gli ultimi arrivati nella comitiva azzurra - quello che più mi ha colpito è il fatto che qui ci fanno sentire tutti alla pari, tutti considerati allo stesso modo e questo secondo me è molto importante e molto produttivo ». Addirittura Aimo Diana toglie ogni condizionale: « Questa Nazionale è una squadra di club e lo si capisce dalla gestione e dai metodi di lavoro di Lippi che sono in pratica gli stessi adottati nelle nostre rispettive squadre - sottolinea il difensore della Sampdoria - per esempio noi giocatori non veniamo buttati in campo a caso ma si lavora in modo approfondito sugli schemi, sulle coordinate, alla ricerca di una vera intesa. Altro aspetto importante è che Lippi fa le convocazioni sulla base delle indicazioni fornitegli da campionato: chi sta facendo bene, chi è in forma viene chiamato. Questo vuol dire che in azzurro può esserci spazio per tutti. E intanto mi piace il concetto di Nazionale operaia: in attesa delle stelle formiamo una squadra solida e concreta ».
</TEXT>
</DOC>
