<DOC ID="adige20041007_id413891" DATE="20041007">
<TEXT>


Toni e Totti hanno mostrato una buona intesa nell'amichevole con l'U18




FIRENZE - E' finita 5-2 l'amichevole che l'Italia ha giocato contro l'Under 18 a Coverciano. Due tempi di 50', cui non hanno preso parte Gattuso e Nesta, che sono rimasti ad allenarsi su un campo adiacente. Con loro all'inizio anche Zambrotta, che Lippi ha poi fatto entrare al 26' del secondo tempo al posto di Pancaro. Il ct ha provato all'inizio un 4-2-3-1 con Toni punta centrale, Totti a supporto, Esposito a sinistra e De Rossi-Blasi coppia centrale di centrocampo. Nel primo tempo il migliore è stato proprio De Rossi, che ha ha preso subito una traversa di testa e che si è fatto trovare sempre nel vivo del gioco, sia davanti alla difesa per avviare l'azione, sia in fase conclusiva. Male, invece, Esposito, forse bloccato dall'emozione, che ha fallito due gol clamorosi e non è sembrato vivace come col Cagliari. In crescendo la partita di Totti, la prima in azzurro dopo gli Europei. Suo l'assist al 14' per il primo gol di Toni (destro a incrociare sotto la traversa) e suo al 26' il tiro da fuori deviato poi da Castroni alle spalle di Consigli. Per l'Under 18 gol al 28' di Acquafresca che ha infilato Buffon con un gran tiro da dentro l'area. Nel secondo tempo Lippi è passato al 4-4-2, con Di Vaio largo a sinistra e Corradi-Gilardino davanti. Ha giocato bene Perrotta, che ieri per la prima volta ha preso confidenza col pallone e che è pure andato a segno. Prima di lui, però, era stato Di Vaio ad aprire le marcature nella ripresa con un diagonale di sinistro, mentre dopo il 4-2 di Momentè è stato Zambrotta a fissare il definitivo 5-2 con un destro potente dopo un gran numero sulla fascia sinistra.
Questo il tabellino dell'amichevole:
RETI: 14' pt Toni, 26' pt Totti, 28' pt Acquafresca (U.18), 18' st Di Vaio, 32' st Momentè (U.18), 34' st Perrotta, 42' st Zambrotta.
ITALIA pt (4-2-3-1): Buffon; Bonera, Cannavaro, Materazzi, Pancaro; Blasi, De Rossi; Camoranesi, Totti, Esposito; Toni. Ct Lippi
ITALIA st (4-4-2): Pelizzoli; Oddo, Zaccardo, Materazzi, Pancaro (26' Zambrotta); Diana, Perrotta, Fiore, Di Vaio; Corradi, Gilardino. Ct Lippi
ARBITRO: Tagliavento di Terni
</TEXT>
</DOC>
