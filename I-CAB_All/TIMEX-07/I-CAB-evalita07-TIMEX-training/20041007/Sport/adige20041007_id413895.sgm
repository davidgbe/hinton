<DOC ID="adige20041007_id413895" DATE="20041007">
<TEXT>
Ciclismo
Il grande escluso dai Mondiali anche oggi in gara in una classica del calendario transalpino

Riprende la sfida Rebellin-Bettini

Saranno alla Parigi-Tours per contendersi la Coppa


ROMA - Archiviato (con molti rimpianti da parte azzurra) il Mondiale di Verona, il ciclismo si avvia verso un finale di stagione ricco di interesse, con due italiani, Davide Rebellin e Paolo Bettini pronti al duello finale per la vittoria in Coppa del mondo, la cui classifica li vede rispettivamente primo e secondo, distanziati di pochi punti (314 contro 308).
I due hanno entrambi intenzione di cercare nella Coppa le rivincite di una corsa iridata per motivi diversi deludente per entrambi. Il leader del Trofeo non ha potuto neanche giocarsi le proprie chances per il titolo mondiale perchè non è riuscito a ottenere la nazionalità argentina dopo che il ct Ballerini lo aveva escluso dalle convocazioni azzurre. Il « Grillo », favorito a Verona dopo l'oro di Atene 2004, è stato tradito al momento cruciale da un banale quanto imprevedibile incidente di corsa.
Bettini, sta rapidamente smaltendo, insieme alla delusione, anche i postumi dell'incidente che lo ha frenato nel momento decisivo della corsa iridata. Il campione olimpico, dopo che gli esami medici hanno escluso lesioni dopo l'incidente di Verona, ha confermato la sua presenza alla Parigi-Tours di domenica ed ha ripreso a pedalare con ritmo crescente per essere pronto per l'appuntamento di Coppa. « Il mio scopo è di scavalcare Rebellin e di conquistare per la terza volta la Coppa del Mondo », ha tuonato il Grillo.
Rebellin, dal canto suo, ha deciso di rifinire la preparazione per la corsa di domenica partecipando oggi alla semiclassica Parigi-Bourges, una corsa negli anni scorsi in calendario prima del campionato del mondo e posticipata da quest'anno a dopo la prova iridata, tale da diventare anteprima della penultima corsa di Coppa del mondo.
Il vicentino della Gerolsteiner troverà avversari di tutto rispetto (Kirispuu, Vandenbroucke, Van Djik, Usov) in questa prova che da 5 anni non vede un italiano primo al traguardo di Bourges (Nardello nel '99), e che si adatta molto bene alle sue caratteristiche, considerando le colline dei vigneti del Sancerrois, poste a una sessantina di chilometri dal traguardo, dove Rebellin è in grado di fare la selezione.
</TEXT>
</DOC>
