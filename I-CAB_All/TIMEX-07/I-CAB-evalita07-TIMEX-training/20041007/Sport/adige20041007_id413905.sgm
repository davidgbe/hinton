<DOC ID="adige20041007_id413905" DATE="20041007">
<TEXT>
La ragazza di Mattarello, campionessa italiana Allieve, vince i 100 in un bel 12"13. Altro bronzo per Deimichei

Martina Giovanetti « firma » anche gli Studenteschi




TRENTO - Si sono conclusi a Napoli i Giochi sportivi Studenteschi di atletica per istituti scolastici di II° grado. A pochi giorni dagli Italiani allievi si è confermata ai vertici nazionali Martina Giovanetti (Liceo Da Vinci, Trento) che ha dominato i 100 nel nuovo primato personale di 12"13.
Ancora bronzo per il compagno di allenamento Davide Deimichei (ITI Marconi Rovereto) non soddisfatto del suo 11"38 (11"32 in seminfinale) dopo una corsa troppo contratta.
Gli altri medagliati trentini agli Italiani, hanno pagato il cambio di specialità. Cinzia Baldessari (Liceo Prati) è stata comunque 4ª sui 1000 (2'59"89 in finale, 2'59"78 in batteria) mentre il campione italiano dei 400 hs Mattia Graziola (Enaip di Borgo) si è ben difeso nel lungo (9° con 6.25). Ritornerà alle prove multiple?
Alessia Trentin (Ist. Istr. Borgo) è arrivata 10ª nel lungo (5,02), Anthea Marchi (Ist. Istr. Borgo) s'è classificata 5ª nell'alto (1.58). Sui 100 ostacoli, 12° posto per Luisa Costa (Ist. Istr. Borgo) con 15"47 mentre la staffetta 4x100 del Liceo Da Vinci (Tovazzi, Cestari, Slomp e Giovanetti) è finita 10ª.
Sui 110 ostacoli, 14° Alessandro Nicoletti (ISA Trento), un ragazzo dall'ottimo "ritmo" ma ancora troppo litigioso con gli ostacoli. Nell'alto, 9° Andrea Zuanni (Lic. Rosmini Rovereto) con 1,75 - in qualificazione aveva saltato senza problemi 1,85.
I due istituti che hanno rappresentato il Trentino si sono piazzati 13° (Liceo Da Vinci) e 21° (Liceo Galilei di Trento).
Per l'Alto Adige due medaglie: Christina Tauber (RG Brunico) ha vinto i 100 ostacoli in 14"68 e Simone Capisani (Hob Bolzano) si è piazzato 2° nel peso (15,10).
</TEXT>
</DOC>
