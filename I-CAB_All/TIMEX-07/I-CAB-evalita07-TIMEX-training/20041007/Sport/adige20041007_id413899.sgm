<DOC ID="adige20041007_id413899" DATE="20041007">
<TEXT>
Il marciatore (13° nella 20 km di Atene) positivo al norandrosterone e al noretiocolanone

L'azzurro Marco Giungi si è truccato il motore




ROMA - Marco Andrea Giungi, marciatore del gruppo sportivo delle Fiamme Gialle, e azzurro, è stato trovato positivo al norandrosterone e al noretiocolanolone, ad un controllo antidoping effettuato in occasione dei campionati di società (nella gara dei 20 chilometri), svoltasi il 12 settembre scorso a Prato.
Giungi ha 30 anni è allenato da Teodoro Magno, ed ha indossato la maglia azzurra undici volte. La più recente alle Olimpiadi di Atene, dove si è piazzato 13° nella gara dei 20 chilometri nella quale, come è noto, ha trionfato l'altro azzurro Ivano Brugnetti. Nelle convocazioni era stato preferito a Lorenzo Civallero per un miglior piazzamento ottenuto nella Coppa del Mondo, diputata il primo maggio a Naumburg. Come Brugnetti, Giungi quest'anno aveva deciso di passare dalla 50 alla 20 chilometri.
Marco Giungi nel mondo dell'atletica è conosciuto anche per il suo carattere singolare e un po' bizzarro e la sua passione per la pittura, essendo pittore lui stesso (« impressionista e figurativo », disse a Parigi l'anno scorso prima dei Mondiali).
Sono diventate celebri anche certe sue frasi sui calciatori e soprattutto sui loro guadagni: « Capisco che ci siano interessi diversi - è sempre stato il giudizio di Giungi - ma la differenza tra noi marciatori e i giocatori di calcio è uguale a quella fra i muratori, che guadagnano poco e faticano molto, e i dirigenti d'azienda, che vivono alla grande lavorando poco o niente. Io leggo certe cifre del calcio e mi sento male dentro ».
Non solo lui.
</TEXT>
</DOC>
