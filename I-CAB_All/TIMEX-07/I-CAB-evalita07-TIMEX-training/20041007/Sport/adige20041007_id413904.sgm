<DOC ID="adige20041007_id413904" DATE="20041007">
<TEXT>


Sabato a Trento (dalle 18.45) un grande Giro al Sas Battocletti e Kosgei sfideranno il campione olimpico Atletica




TRENTO - Sabato va in scena il 58° Giro al Sas, la corsa su strada più "vecchia" d'Italia dopo quella siciliana di Castelbuono, « e purtroppo per Baldini sarà una bella gara, nel senso che non sarà facile », ridacchiava sadicamente l'organizzatore Gianni Demadonna che è anche il manager del fuoriclasse. Infatti ci saranno il noneso Battocletti, campione italiano di cross, il neozelandese Wyatt, 21° nella maratona olimpica e iridato della corsa in montagna, e soprattutto il keniano Paul Kosgei, fresco primatista del mondo dei 25 chilometri su strada (1h12'45") e oro ai Mondiali 2002 di mezzamaratona. Occhio anche all'etiope Tadesse, iridato junior di cross.
Si comincerà alle 15 con le gare giovanili del Csi (finale provinciale). La corsa dei campioni (10,950 chilometri, 10 giri al Sas) scatterà alle 18.45. Partenza e arrivo in Piazza Duomo.
Ospite d'onore il campione di maratona delle Paralimpiadi, il 38enne trevigiano Alvise De Vidi. Nel 2001 il Coni lo ha nominato atleta disabile del secolo.
</TEXT>
</DOC>
