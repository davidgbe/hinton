<DOC ID="adige20041007_id413727" DATE="20041007">
<TEXT>
Oggi le iniziative che fanno decollare il nuovo Ecomuseo del Calisio

Giornata dei minatori sull'Argentario




CIVEZZANO - E' "La giornata del minatore" la prima manifestazione sfociata dalla neonata Associazione Ecomuseo dell'Argentario.
Esordio oggi, con un'intera giornata da vivere sul territorio del monte Calisio, ad organizzazione del Comune di Civezzano al quale, nella riunione dei soci del mese scorso, è stato affidato il ruolo di capofila, con la gestione di tutta l'attività dell'Ecomuseo del quale fanno parte anche le amministrazioni di Trento, Fornace, Albiano e le circoscrizioni di Cognola (Argentario) e Meano.
I rispettivi consigli comunali dovrebbero dare approvazione definitiva all'intera struttura presieduta da Giuseppe Gorfer, nei primi mesi del 2005. Il Comune di Civezzano gestirà il tutto, compresi gli organi di indirizzo, nonché le fasi burocratiche e finanziarie, con la previsione di un budget annuo di circa 74.000 euro, almeno fino al 2008.
Con il nuovo statuto, l'Ecomuseo Argentario Onlus si prefigge di proseguire, ampliandone e potenziandone l'attività, l'impegno e la preziosa esperienza avviata dalla circoscrizione dell'Argentario e l'omonimo Ecomuseo, con la Sat di Cognola già dal 1983 presente sul territorio del monte Calisio con l'attività sociale volta al sistematico rilievo e censimento delle miniere.
Ora si intende proseguire verso la valorizzazione del patrimonio di interesse storico e culturale della natura e dell'ambiente del territorio dell'"Argentario".
La giornata del minatore di oggi prevede la mattinata dedicata alle scuole elementari di Civezzano e Seregnano. Pomeriggio con visita guidata al sentiereo delle canope, partendo da Santa Colomba alle 15. Dalle 18, visita ad una canopa presso la località "Le Acque" di Civezzano. Conclusione, alle 20.30, con la cena del minatore alla "Canopa" di Penedallo.
Con il Comune di Civezzano e l'Ecomuseo, all'iniziativa collaborano la Sat di Civezzano, l'associazione Albatros e l'Apt Piné Cembra.
U. Ca.
</TEXT>
</DOC>
