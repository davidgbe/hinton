<DOC ID="adige20041007_id413726" DATE="20041007">
<TEXT>
Stasera la performance della rassegna « Mesi d'autore »

Il maggio della Cilento

Di ALESSANDRO FRANCESCHINI


TRENTO - « Mesi d'autore », la rassegna ideata da Amedeo Savoia e promossa dall'Istituto Trentino di Cultura, la Provincia Autonoma di Trento e il Comune di Trento, propone per questa sera una performance tematica sul mese di Maggio. Gli affreschi medievali della Torre dell'Aquila del Castello del Buonconsiglio, dedicati al mese degli innamorati, sono stati la musa ispiratrice di tutte e prestazioni artistiche che vedremo in scena. A partire ad un racconto scritto da Antonella Cilento dal titolo "Occhi a Maggio". La voce calda di Michela Embriaco darà vita alle parole scritte dall'autrice partenopea mentre sugli schermi verranno proiettate le immagini di Marco Comuzzi. Il gruppo Quadrivium eseguirà le musiche originali scritte da Fabio Cifariello Ciardo e che cercheranno di riproporre le atmosfere magiche di maggio. La regia sarà curata da Giacomo Anderle e da Alessio Kogoj. L'appuntamento è stasera al Teatro Cuminetti a partire dalla 20.30.
Cilento - che sarà la regina della serata - è un giovane ma già affermata scrittrice che ha saputo ritagliarsi uno spazio importante anche nel campo della formazione: la sua scuola di scrittura - dove lei è docente di scrittura creativa - è nata da alcuni anni ed è ormai considerata tra le più interessanti e valide, non solo a Napoli, ma in tutta Italia. I suoi libri sono stati pubblicati da editori come Guanda, Avagliano e Sironi, a testimonianza della qualità di una scrittura ricercata e intensa.
Stamattina presso la Biblioteca Comunale di Trento la scrittrice incontrerà la cittadinanza, ed in particolare gli studenti delle medie superiori, per una conversazione informale sulla scrittura e sul suo lavoro. A partire dalle 10 nella sede di via Roma.
Entrata libera e gratuita a tutti e due gli appuntamenti. E per chi non fosse ancora soddisfatto la serata si concluderà con un brindisi, a base di Marzemino, offerto dal Gruppo Mezzacorona.
</TEXT>
</DOC>
