<DOC ID="adige20041007_id413725" DATE="20041007">
<TEXT>


Stelle e greci a Rovereto




ROVERETO - Prosegue oggi la Rassegna internazionale del cinema archeologico. organizzata dal Museo Civico di Rovereto. Questo il programma presso l'Auditorium Melotti del Polo Museale in Corso Bettini: in mattinata (dalle ore 9.30), tra i film italiani si segnala una bella puntata di Passepartout (Raitre) sul Primitivismo, condotta dall'impeccabile Philippe Daverio, in un suggestivo percorso sulle tracce di antiche civiltà lontanissime nel tempo e nello spazio. Nel pomeriggio, da non perdere « I segreti del disco delle stelle », splendido reperto trovato nelle foreste dell'Europa centrale, recuperato come in un giallo dal mercato nero dei saccheggiatori di antichità, che rappresenta la più antica mappa celeste d'Europa e che riscrive la storia dell'Età del bronzo Europea
Di grande attualità il nuovissimo « I primi Campioni Olimpici », della BBC Science, in programma per la serata. Partendo dalla tomba e dallo scheletro splendidamente conservati dell'Atleta di Taranto - unico atleta antico di cui esistano i resti -, archeologi e scienziati, insieme a moderni atleti, ricostruiscono i giochi olimpici antichi e riescono persino a simulare una gara virtuale di salto in lungo tra campioni di oggi e del lontanissimo passato.
Nella Conversazione del pomeriggio (ore 17.30) Giuseppe Pucci, docente di Archeologia e storia dell'arte greca e romana all'Università di Siena, e Lucio Russo, docente di Calcolo della probabilità all'Università ``Tor Vergata'' di Roma si confronteranno sul tema: Greci e Romani, il sapere perduto.
</TEXT>
</DOC>
