<DOC ID="adige20041007_id413747" DATE="20041007">
<TEXT>
È il frutto dell'accordo Dellai-Profumo che ha salvato entrate per decine di milioni all'anno

L'ex Caritro paga le tasse a Trento




TRENTO - Nonostante la Caritro non abbia più sede a Trento, i circa 40 milioni di euro annui che pagava alla Provincia restano in Trentino. È il frutto, spiega il dirigente del Dipartimento affari finanziari, Ivano Dalmonego, dell'accordo tra Provincia, nella persona del presidente Lorenzo Dellai, e Unicredito, in quella dell'amministratore delegato Alessandro Profumo, che da due anni dà corpo alle promesse fatte dal gruppo creditizio che ha assorbito l'ex cassa di risparmio proprio nel 2002.
A permettere tale operazione è la liberalizzazione, per così dire, del pagamento delle imposte sulle persone giuridiche che consente alle società di scegliere a quale territorio destinare le proprie tasse. Se in questo caso la ricaduta è positiva per la Provincia, in altri si potrebbe verificare il contrario. Cioè che aziende con sede a Trento decidessero di indirizzare, nel modello F24, le imposte altrove.
Ad aggravare tale preoccupazione presente ai vertici della Provincia è un altro aspetto, derivante dal nuovo diritto societario. Ossia, la possibilità per le aziende che fanno parte di un gruppo di scegliere se far pagare tutte le imposte alla holding anche in vece delle controllate. Se così fosse, si perderebbe il contributo di quelle imprese con sede in Trentino ma con la capogruppo in un'altra provincia. Piazza Dante non ha altre armi per convincerle se non la « moral suasion », conferma Dalmonego.
</TEXT>
</DOC>
