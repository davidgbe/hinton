<DOC ID="adige20041007_id413744" DATE="20041007">
<TEXT>
Agroalimentare
Il mol è positivo e le vendite salgono del 6%. Sulla sede persi 24 mesi in trattative

Parmalat manda in perdita Trentofrutta

Il « rosso » di 355.000 euro dovuto al default di Tanzi
Di ANGELO CONTE


TRENTO - Trentofrutta si appresta a celebrare i 16 anni di vita sotto la direzione della famiglia Philipp che rilevò l'azienda nell'ottobre dell'88, mettendo in archivio un bilancio 2003 appesantito dal caso Parmalat. La perdita netta di 345.000 euro, infatti, è stata dovuta in gran parte alla svalutazione, per 638.117 euro, dei crediti commerciali conseguenza del default dell'azienda ora in mano al commissario straordinario Enrico Bondi. Senza tale aggiustamento, l'annata si sarebbe chiusa in utile, visto che il margine operativo lordo è stato positivo, mentre il fatturato è passato da 39 a 42 milioni di euro, a causa dell'aumento medio del prezzo della frutta.
Il 2004, che il direttore finanziario Primo Murru definisce normale, dovrebbe portare ad un ritorno dell'utile dopo quello, di 30.000 euro circa, registrato nel 2002. I mesi decisivi saranno quelli che mancano alla fine dell'anno, visto che tra ottobre e metà novembre si lavora una gran parte della materia prima (come le mele). Ma quest'ultimo scorcio dell'anno ha portato, dopo 24 mesi di speranza, una certezza poco gradita all'azienda. La trattativa con il Comune di Trento per spostare l'unità produttiva di via Degasperi in un altro terreno è finita con un nulla di fatto. L'azienda ha così inviato una lettera al vicesindaco e assessore all'urbanistica Alessandro Andreatta per chiedere che la zona su cui insiste l'azienda venga stralciata dal Prg. L'amministratore delegato Luz Philipp, figlio del presidente Armin (riconfermati dall'assemblea di venerdì scorso) è dispiaciuto per il fatto che l'azienda « ha perso 24 mesi in attesa della risposta, bloccando gli investimenti per rimodernare la parte più vecchia, che risale al '61, della struttura. Noi ora non cerchiamo più un'altra area. Confermo che rimarremo qui, non abbiamo intenzione di trasferire l'attività: resteremo a Trento ».
A far saltare la possibilità del "trasloco" di Trentofrutta è stato il mancato accordo economico. L'azienda, che precisa di aver ricevuto l'offerta di spostarsi e di non averlo mai domandato, chiedeva una permuta a costo zero: nel senso che si sarebbe spostata solo se l'onere del trasferimento sarebbe stato compensato dalla cessione del terreno, facendo entrare nel computo complessivo anche gli investimenti, ritenuti necessari a rimodernare la parte meno nuova dello stabilimento.
Ora, dopo 24 mesi, può ripartire lo studio per capire come e quali interventi compiere sulla struttura. Per quanto riguarda i prodotti, invece, ci sono in vista delle novità connesse a trattative con i maggiori gruppi alimentari europei. Entro l'anno è auspicata la firma degli accordi che darebbe una forte spinta al fatturato dell'azienda.
Trentofrutta dovrebbe fornire il semilavorato di frutta (ne lavora 25 tipi, dalle mele, pere, albicocche, lamponi, fragole, ribes nero, mirtilli e così via) che serve sia per purea sia per i succhi di frutta e aumentare ulteriormente le vendite.
Nel 2003, come detto, i ricavi sono arrivati ad oltre 42 milioni di euro (+6,3%), la differenza tra valori e costi della produzione è scesa a 637.715 euro (erano 1,347 milioni nel 2002). Imposte e copertura dell'insolvenza Parmalat hanno poi prodotto la perdita finale. Che non preoccupa l'azienda, solida sotto il profilo patrimoniale e produttivo. Gli occupati, l'anno scorso, sono invece calati mediamente di 5 unità passando da 122 a 117 persone (89 operai e 28 impiegati).
</TEXT>
</DOC>
