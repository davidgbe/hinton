<DOC ID="adige20041007_id413748" DATE="20041007">
<TEXT>
L'azienda non soffre la concorrenza asiatica

Due mosse per battere la Cina




TRENTO - La concorrenza della Cina Trentofrutta l'ha conosciuta cinque anni fa. Per batterla, e finora i risultati hanno dato ragione alla famiglia Philipp, al management e ai dipendenti coinvolti, dal '99 ad oggi è stata messa in atto una nuova strategia. L'azienda di Trento Sud ha puntato sulla diversificazione dei prodotti (oggi arriva a lavorare 25 tipi di frutta) e a cercare di aumentare il livello di qualità del prodotto. Un esempio emblematico riguarda le mele: oggi ne viene lavorata una quantità pari ad un decimo, spiegano in azienda, rispetto ai volumi di cinque anni fa.
Il mercato di riferimento resta quello italiano (ricavi per il 68,3% nel nostro Paese, per il 27,9% nella Ue e per il 3,8% al di fuori) dove la clientela di Trentofrutta si chiama Zuegg, Parmalat (le forniture sono continuate anche dopo il crac, dietro garanzie maggiori) e molti altri ancora.
La situazione del 2003 mette in evidenza un sempre più elevato livello di competitività che ricade sui margini. Gli indici di redditività così sono scesi nel 2003 sul 2002: il roe (redditività sul capitale proprio) passa da 0,48% a -5,59%, il roi (redditività del capitale investito) da 4,62% a 0,95%, il ros (ritorno sulle vendite) dal 4 allo 0,77%. Buoni, invece, gli indici finanziari (di disponibilità pari al 140%, di liquidità pari al 69,23%) e patrimoniali (copertura con capitale proprio delle immobilizzazioni pari al 34,21%; copertura del totale delle attività con l'attivo pari al 50% circa) e di indebitamento (4,93%).
</TEXT>
</DOC>
