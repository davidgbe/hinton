<DOC ID="adige20041007_id413751" DATE="20041007">
<TEXT>
Edilizia
A Rovereto la prima casa in abete. Ma sul mercato i prezzi sono fermi

Un cinque stelle in legno

Il Rio Bianco diventerebbe il primo in provincia
Di MATTIA ECCHELI


TRENTO - Un prestigioso albergo a cinque stelle (il primo di tale livello in provincia) in valle di Fiemme, una casa "passiva" a Rovereto. Ecco cosa si può fare con il legno, un "materiale moderno" secondo Ario Ceccotti, del Cnr-Ivalsa di S. Michele all'Adige.
Per l'hotel Rio Bianco di Panchià si parla di un'avveniristica struttura i cui lavori potrebbero partire già nel 2005, mentre per l'abitazione della città della Quercia si azzarda di una realizzazione forse ancora entro la prossima estate. « Ai nostri uffici - dichiara Tiziano Mellarini, assessore provinciale con competenze anche sulle foreste - sono già pervenute diverse richieste per la costruzione di altri alberghi. Tutti in legno ».
La valorizzazione di questa grande risorsa (il 56% del territorio trentino è coperto da boschi) passa anche attraverso un più diffuso impiego del legno, nell'edilizia ma non solo. Mellarini anticipa l'ipotesi di una revisione delle percentuali sugli incentivi per chi utilizza risorse locali. Ad esempio il legno. E magari anche il porfido. C'è, poi, un'altra operazione di promozione in ballo, la strada del legno in collaborazione con Federforeste.
« Oggi - insiste Ceccotti - è possibile utilizzare una trave di legno con la stessa tranquillità con la quale se ne impiega una di acciaio ». È grazie a questa certezza che un gruppo di aziende della valle di Fiemme ha messo in piedi un business di grande interesse: « Costruivamo una decina di case in legno - sintetizza Aldo Zorzi, presidente nazionale di Assolegno - mentre adesso ne realizziamo una cinquantina ».
L'abitazione « passiva » di Rovereto (che prevede sostanziali risparmi energetici), la prima mai costruita in provincia contro le tre del vicino Alto Adige, verrà realizzata proprio dal pool di aziende fiemmesi.
Rilanciare l'immagine del legno è strategico per il Trentino i cui produttori (enti pubblici soprattutto) non sono riusciti nel corso del 2003 che a piazzarne il 66% della produzione per un controvalore complessivo di poco superiore ai 4 milioni di euro: appena 462 su 931 lotti per un totale di poco meno di 59mila metri cubi. Non sono bastati i 25 mercati locali (6 in più rispetto all'anno precedente) organizzati dalla Camera di Commercio che da 10 anni porta avanti il « Progetto legno » per incrementare le vendite che, nell'anno del primato storico di produzione hanno sfiorato quello minimo dell'ultimo decennio in quanto a percentuale di collocamento. In termini assoluti, tuttavia, nel 2003 si è venduto meno solo rispetto agli anni record del 1997 (69mila mq) e del 1999 (63mila mq). Pesa il difficile aggiornamento dei listini: « Una volta venivano rivisti ogni due settimane, mentre adesso i prezzi sono in calo dal 2000 » conclude Zorzi.
</TEXT>
</DOC>
