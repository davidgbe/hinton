<DOC ID="adige20041007_id413743" DATE="20041007">
<TEXT>


Azionario telematico




Piazza Affari si è concessa una pausa di riflessione, dopo due sedute di rialzi, ripiegando proprio sui titoli bancari ed energetici, che avevano spinto gli indici nella vigilia. Il Mibtel ha ceduto lo 0,10% a 21.546 punti, lo S&P Mib lo 0,15% a 28.579 punti, mentre il Numtel del Nuovo Mercato ha guadagnato lo 0,71% a 1.272 punti. Piuttosto vivaci gli scambi, per 2,5 miliardi di euro.
Deboli i bancari, ma soprattutto Intesa (-1,50% a 3,08 euro), che ha risentito della possibile chiusura del contenzioso con Parmalat. In calo anche Capitalia (-0,72%), San Paolo (-0,43%) ed Unicredit (-0,26%), mentre Bnl ha chiuso quasi stabile (-0,16%) e Mediobanca ha messo a segno un pur lieve rialzo (+0,12%). Meglio i titoli assicurativi, con rialzi per Generali (+0,26%), Ras (+0,76%) e Fondiaria-Sai (+0,52%) ma non per Alleanza (-0,90%). Il caro greggio non riscalda più Eni (-0,04%). In netta controtendenza Saipem (+2,08%), fresca di nuove commesse all'estero. Ancora negativa Enel (-0,61%), che si sta preparando per il collocamento della terza tranche. Positive Edison (+0,14%) e Alitalia (+1,24% a 0,28 euro). Non ce l'ha fatta Fiat a riconquistare quota 6 euro (+0,09% a 5,86 euro). Seduta fiacca per i telefonici Tim (+0,07%) e Telecom (-0,08%), ma non per Ti Media (+9,06% a 0,29 euro). Segno meno per Finmeccanica, dopo la corsa della vigilia. Ancora una seduta difficile invece per la controllata Stm (-0,34%). Si sono riaccesi i riflettori su Tiscali (+5,70% a 3,09 euro).
</TEXT>
</DOC>
