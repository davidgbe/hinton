<DOC ID="adige20041007_id413746" DATE="20041007">
<TEXT>


Nata nel 1961 come Cremogen ora è dei Philipp




LA STORIA
La Trentofrutta nasce nel 1961 come industria della lavorazione della frutta, con la denominazione di Cremogen, ad opera della famiglia Pizzinini. Nel 1966 si ha la trasformazione in F.lli Pizzinini e contemporaneamente il primo inserimento della società Peter Eckes, che nel 1971 diventa l'unica proprietaria. Nel mese di ottobre 1988, subentra la famiglia Philipp, di origine bavarese, che rileva la società dalla Peter Eckes. Cambia così il nome alla società che diventa Trentofrutta. La famiglia controlla con il 100% l'azienda che con la Iprona di Lana, attiva nello stesso settore, fa parte del gruppo Philipp.
IL FUTURO
Oggi l'azienda dà lavoro ad oltre 100 persone e si occupa della trasformazione di tutti i tipi di frutta in semilavorati per l'industria. Vengono prodotti succhi o puree dalla lavorazione di frutta tradizionale e rossa. Tra le materie prime trasformate ci sono la mela, la pera, la pesca, il kiwi, l'albicocca, la fragola, il lampone, la mora, il mirtillo rosso ed il nero, il ribes rosso e nero, la ciliegia, l'amarena ed il sambuco.
</TEXT>
</DOC>
