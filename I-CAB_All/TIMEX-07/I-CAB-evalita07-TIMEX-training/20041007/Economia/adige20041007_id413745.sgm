<DOC ID="adige20041007_id413745" DATE="20041007">
<TEXT>
Il settore è da tempo in sofferenza. Al Saie 13 espositori

Acquisti in calo del 40%




TRENTO - La filiera del legno conta in Trentino 1.400 imprese per un totale di circa 5mila addetti. Il 56% del territorio provinciale è coperto da boschi e foreste che, per il 70% sono di proprietà pubblica (Provincia, Comuni e via dicendo). Nonostante un diffuso utilizzo nel passato, il legno attraversa da diversi anni un periodo di crisi. La materia prima subisce la concorrenza di altri materiali giudicati più convenienti. Il legno di qualità come quello trentino certificato, sconta difficoltà di collocazione a causa di prezzi più elevati. Nelle aste coordinate dalla Camera di commercio è stato registrato un calo anche delle ditte che hanno presentato offerte di vendite (98, -7%) ed uno, più sensibile, di acquisti: -39%.
Il 2003 è stato tuttavia un anno eccezionale perché è stato raggiunto il volume massimo di legname messo all'asta: 90mila mq totali. Il valore medio al metrocubo è stato di poco superiore ai 69 euro. Il controvalore complessivo delle vendite ha superato i 4 milioni di euro.
Intanto, saranno 13 gli espositori trentini (9 l'anno scorso) sui 1.800 presenti all'edizione 2004 del Saie, il Salone dell'Industrializzazione Edilizia (13-17 ottobre) di Bologna che vanta 170mila visitatori. La Camera di Commercio, che coordina l'operazione, ha confermato una parte dello stand che aveva ottenuto un alto gradimento nel 2003 (70mila presenze stimate).
Oltre ad aziende industriali ed artigiane ed alla Magnifica Comunità, a Bologna ci saranno anche il Cnr di S. Michele, l'Università ed il Servizio foreste e fauna. Il costo dell'operazione supera i 150mila euro, senza considerare la quota a carico delle imprese.
M. E.
</TEXT>
</DOC>
