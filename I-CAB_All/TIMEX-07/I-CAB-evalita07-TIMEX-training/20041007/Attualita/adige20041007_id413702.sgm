<DOC ID="adige20041007_id413702" DATE="20041007">
<TEXT>


in Breve




Nuovo record per il greggio
ROM - Continua inarrestabile la corsa del petrolio che ieri ha chiuso le contrattazioni a New York sfondando il livello record di 52,02 dollari al barile, segnando un incremento dell'1,8%. Secondo il presidente del Gestore della Rete di Trasmissione Nazionale, Carlo Andrea Bollino, le speculazioni sul mercato petrolifero finiranno con l'esito delle elezioni statunitensi. Soffermandosi sulla situazione statunitense ha osservato che « quando in America si dice di utilizzare le scorte strategiche vuol dire che non ce n'è quasi più bisogno. Si tratta di pura isteria speculativa ». Solo al termine delle elezioni statunitensi, è dunque la sua convinzione, « si risolverà l'incertezza. Il vero problema è capire come ripartirà la strategia politica Usa. Finche c'è incertezza - ha concluso Bollino - i mercati ci giocano ».

Compi 100 anni? Niente più tasse
ROMA - Niente più tasse, niente Irpef, Ici e tassa sui rifiuti per gli ultracentenari: è quanto prevede una proposta di legge del centrosinistra. Un riconoscimento per le 5.700 persone (4.800 donne e 900 uomini) che vivono nel nostro paese e che hanno sicuramente più che largamente contribuito alle entrate dello Stato e degli Enti locali. Malgrado ciò, alla loro veneranda età, si trovano, invece, ancora alle prese con denunce dei redditi, bollettini e versamenti. Il giorno del centesimo compleanno per i nonni e le nonne d'Italia scatterebbe automaticamente l'esenzione fiscale totale. Negli altri paesi europei, soprattutto in quelli nordici, è in vigore un meccanismo fiscale che prevede per i contribuenti una riduzione delle imposte con il passare degli anni, fino ad annullarsi completamente.

Blocco dei prezzi verso la proroga
ROMA - « Nella grande distribuzione i prezzi resteranno fermi fino alla fine dell'anno, e forse anche oltre. Vedremo ». Lo ha detto il ministro delle Attività produttive, Antonio Marzano che ha così ipotizzano una proroga dell'accordo raggiunto tra Governo e grande distribuzione per frenare l'impennata dei prezzi. Marzano ha altresì rivendicato i successi già ottenuti con la politica di contenimento dei prezzi avviata dal Governo e ha sottolineato come in questo momento l'inflazione in Italia sia in linea con gli altri paesi europei.
</TEXT>
</DOC>
