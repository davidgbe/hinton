<DOC ID="adige20041007_id413699" DATE="20041007">
<TEXT>
Trasporti
Trecento milioni di euro il costo dell'operazione
Soddisfatti Cimoli governo e sindacati (tranne il Sult)

Accordo nella notte, Alitalia è salva

Disco verde dei sindacati al piano industriale: 3700 gli esuberi


ROMA - Accordo nella notte per il salvataggio di Alitalia. L'intesa apre la sfida al risanamento e al rilancio. L'accordo raggiunto a palazzo Chigi tra governo, azienda e sindacati (tranne il Sult), dopo una vertenza durata più di un anno, costituisce la « pietra miliare » secondo il numero uno della compagnia, Giancarlo Cimoli che ora chiama tutti « a costruire il palazzo ». Fuor di metafora, l'intesa su cassa integrazione e mobilità (per un costo pari a 300 milioni di euro) e sul fondo integrativo (per l'80% del reddito, a carico di aziende, lavoratori e gestori aeroportuali) per i circa 3.700 esuberi di Alitalia vuol dire l'ok dei sindacati al piano industriale 2005-2008 e l'accesso al prestito ponte da 400 milioni di euro. Cioè la sopravvivenza fino a marzo, quando sono in programma la privatizzazione e la ricapitalizzazione. Da Bruxelles, intanto, non dovrebbero essere posti ostacoli, ha detto il ministro alle politiche comunitarie e commissario designato alla giustizia e libertà, Rocco Buttiglione.
I prossimi tasselli sono il decreto sugli ammortizzatori sociali, previsto nel Consiglio dei ministri di venerdì prossimo e il provvedimento del Tesoro di garanzia al prestito ponte. In attesa di questi elementi necessari per completare l'avvio del piano industriale, il consiglio di amministrazione di Alitalia nella riunione di ieri ha preso atto dell'accordo e ha deciso di aggiornarsi al 13 ottobre facendo slittare di qualche giorno l'esame della semestrale. La Borsa ha festeggiato l'accordo con consistenti scambi (oltre 102 milioni di pezzi, pari al 2,6% del capitale) e il titolo ha chiuso in rialzo dell'1,23% a 0,286 euro, ma in alcuni momenti il guadagno ha sfiorato il 6%.
I sindacati, ha detto Cimoli, « hanno capito che era l'ultima spiaggia. L'altra notte, nell'arco di un'ora, potevamo passare dal fallimento al tentativo di ripresa, che è quello sul quale lavoreremo ora tutti. Adesso - ha sottolineato - l'importante è che in azienda capiscano che non si può più scherzare. Dobbiamo rimettere in piedi l'azienda e fare un po' d'ordine. Le partite si fanno con la squadra giusta. E io credo che si possa fare ». Cimoli è consapevole che « avremo enormi fatiche davanti », fra cui quelle che « ci creeranno i concorrenti. Ma siamo in un mercato libero ed è giusto combattere ».
Dopo le frizioni delle scorse settimane, il ministro al Welfare Roberto Maroni ha detto che l'accordo rende ora possibile l'avvio del piano di ristrutturazione. Parlando della cassa integrazione per due anni per i lavoratori in esubero che sarà pagata da Alitalia, il ministro ha ribadito che « non è in corso un salvataggio con i soldi pubblici » e che « non succederà » che lo Stato assumerà le persone in esubero anche quando dovesse finire la cassa integrazione. « E' escluso », ha aggiunto. Mettere in cassa integrazione « un numero così importante di persone in un'azienda monopolista che non era mai stata abituata a soffrire, che negli ultimi 12 anni ha presentato bilanci di cui 11 passivi ed è sempre stata ricapitalizzata, è chiaro che è difficile - ha osservato Cimoli - e la soluzione dà un senso di tranquillità ».
Soddisfazione anche da parte del governo: per il vicepremier Fini l'accordo è « un successo che mostra l'importanza del dialogo sociale », mentre il ministro Marzano ha osservato che « è prevalso il buon senso ». Il ministro Alemanno ha affermato che « è stato sconfitto il partito della macelleria » e « tutti gli uccelli del malaugurio », mentre per il vice ministro Tassone dopo il salvataggio di Alitalia « si deve andare avanti con i requisiti di sistema e la riforma dell'aviazione civile ».
I sindacati hanno ribadito i sacrifici messi in campo dai lavoratori, parte del merito dell'intesa finale. « E' l'accordo che volevamo, il migliore per dare garanzie ai lavoratori per un futuro all'azienda », ha detto il segretario generale della Cgil, Epifani, mentre il numero uno della Uil, Angeletti ha sottolineato: « Abbiamo creato le premesse per il rilancio dell'Alitalia. Ora la ricapitalizzazione della società è un passo decisivo e un atto dovuto da parte del governo, principale azionista dell'azienda ».
</TEXT>
</DOC>
