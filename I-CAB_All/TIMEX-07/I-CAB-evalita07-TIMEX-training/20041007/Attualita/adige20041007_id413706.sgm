<DOC ID="adige20041007_id413706" DATE="20041007">
<TEXT>
Immigrazione
Castelli si difende: « Un diritto dello Stato respingere alla frontiera chi tenta l'ingresso illegale »

Espulsioni a Lampedusa: bufera politica

Altri 460 rimpatri immediati. I Verdi: « Deportazioni »


PALERMO - Dopo due giorni di sosta è ripreso ieri il ponte aereo tra Lampedusa e Tripoli: quattro Hercules C-130 dell'Aeronautica militare hanno imbarcato 360 extracomunitari; altri 99 sono stati trasferiti con il traghetto di linea a Porto Empedocle, lasciando nel centro di prima accoglienza dell'isola circa 200 immigrati. La struttura, che può ospitare 190 persone, torna dunque alla normalità dopo giorni di sovraffollamento, e il Viminale fa sapere che i trasferimenti saranno presto completati.
Ma sulle procedure di espulsione ieri si è scatenata una bufera politica, con le proteste dell'opposizione contro provvedimenti ritenuti non in linea con le norme e con le convenzioni internazionali. Per questa mattina è prevista la visita agli immigrati rimasti nel centro di un funzionario dell'Alto Commissariato per i rifugiati, che ha ottenuto dal ministero dell'Interno l'autorizzazione richiesta cinque giorni fa. Dalla Libia, inoltre, il ministro della Giustizia Ali Omar Abu Bakr fa sapere che i mille immigrati clandestini respinti dall'Italia sono tutti egiziani e verso l'Egitto i libici li hanno inviati. Intanto, il flusso degli arrivi è nettamente calato: un gommone alla deriva che imbarcava acqua, con 21 clandestini a bordo, tra cui quattro donne, è stato soccorso martedì notte, 40 miglia a Sud di Lampedusa da una motovedetta della Guardia Costiera, è l'unico sbarco segnalato nelle ultime 48 ore, nonostante le ottime condizioni del mare potrebbero favorire gli arrivi.
Sul ponte aereo e i rimpatri immediati disposti dal governo il Guardasigilli Roberto Castelli, rispondendo agli attacchi dell'opposizione, ribadisce « il diritto di ogni Stato di respingere chi vuole entrare nei propri confini in maniera illegale ». Alle dichiarazioni di Castelli ribatte il vicepresidente della commissione Giustizia Paolo Cento (Verdi): « Il ponte aereo è illegale - spiega il parlamentare -. Questo governo, sotto il ricatto leghista sta violando le norme internazionali deportando cittadini extracomunitari. Oggi Pisanu - conclude - sembra un ministro a libertà vigilata, controllato dal suo collega della Giustizia ». E di « espulsioni indiscriminate » degli immigrati clandestini arrivati a Lampedusa, che sono « vere e proprie deportazioni che infangano l'immagine del nostro paese » parla il deputato verde Mauro Bulgarelli che chiede l'immediato stop del ponte aereo con la Libia. Per parte loro, I Ds affermano che il governo di centrodestra ha adottato sul problema dell'immigrazione una condotta « inutilmente feroce e sostanzialmente inefficace ».
</TEXT>
</DOC>
