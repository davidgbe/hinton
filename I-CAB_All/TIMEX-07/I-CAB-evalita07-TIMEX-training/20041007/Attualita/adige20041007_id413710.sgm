<DOC ID="adige20041007_id413710" DATE="20041007">
<TEXT>
Iraq
Gestivano l'ultima cella di Cupertino Stefio e Agliana
Ma non c'entrano con l'assassinio di Quattrocchi

Indagati due carcerieri degli italiani

« Pagati dai sequestratori per nascondere gli ostaggi »


ROMA - A oltre tre mesi dalla liberazione di Salvatore Stefio, Umberto Cupertino e Maurizio Agliana da parte della Delta Force Usa l'inchiesta della magistratura romana è arrivata a un punto di svolta. Due carcerieri dell'ultimo gruppo di terroristi che deteneva i tre italiani in una scuola a sud di Baghdad sono indagati per sequestro di persona con finalità di terrorismo. Nessun legame dei due iracheni, invece, con l'omicidio di Fabrizio Quattrocchi. I due carcerieri hanno ammesso agli americani di aver tenuto in custodia gli italiani per conto di tre sequestratori (avrebbero anche fatto i loro nomi), per un periodo di quattro-cinque giorni, dietro pagamento. La svolta è arrivata grazie alle informazioni girate dagli americani ai magistrati del pool antiterrorismo di Roma. I pm si erano rivolti agli Usa alla conclusione del sequestro, cominciato il 12 aprile e durato 56 giorni, per avere informazioni sulle persone catturate nel blitz del 9 giugno e, in particolare, il video girato in quell'occasione nel quale si vedevano i soldati Usa entrare in una casa e prelevare i tre ostaggi senza incontrare resistenza alcuna. Un video che aveva sollevato anche dubbi a supporto dell'ipotesi che, in realtà, i tre ostaggi fossero passati di mano in mano fino agli americani, dietro il pagamento di somme di denaro ad alcuni dei componenti delle bande di rapitori.
A Genova e Bari svolta, invece, nelle indagini sul reclutamento delle quattro guardie del corpo andate in Iraq. Si è aprpeso che sono indagate almeno quattro persone: a Bari è stato interrogato in qualità di indagato per il reato di « arruolamento o armamento non autorizzato a servizio di uno Stato estero » Giampiero Spinelli, il quarantenne che lavora in Iraq come addetto alla sicurezza, amico, concittadino e collega di Cupertino.
Ieri, frattanto, il sottosegretario alla presidenza del Consiglio, con delega ai servizi segreti, Gianni Letta e il direttore del Sismi, Nicolò Pollari, in un'audizione al Copaco, hanno raccontato i giorni del sequestro di Simona Pari, Simona Torretta, Manhaz Bassam e Raad Ali Abdul Aziz. Ma sulla settimana decisiva, sulle modalità del rilascio, non ci sono state risposte. Questo perché, ha spiegato Letta, molte operazioni sono ancora in corso e non si può mettere a repentaglio la vita di persone che hanno avuto una parte importante nelle trattative.
Resta alta, intanto, la tensione per l'uccisione dell'italo-iracheno rapito, Ayad Anwar Wali: i familiari dell'imprenditore annunciano una richiesta affinché che si svolgano indagini anche su eventuali ritardi e omissioni in atti d'ufficio, da parte delle autorità italiane, nella ricerca di una soluzione per un esito positivo del tragico sequestro.
</TEXT>
</DOC>
