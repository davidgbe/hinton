<DOC ID="adige20041007_id413704" DATE="20041007">
<TEXT>
Il presidente diessino attacca gli esponenti della « vecchia Italia delle passeggiate romane »

D'Alema contro Rutelli: vuole affondare Prodi




ROMA - « È in corso una campagna contro Prodi, una manovra politica tesa ad indebolirlo »: è la denuncia di Massimo D'Alema ripresa oggi dal giornale Il Riformista, vicino alle posizioni del presidente diessino. D'Alema sostiene che la proposta di Prodi è l'unica che possa garantire « quel ricambio di classe dirigente del Paese che è necessario » e critica le posizioni di Francesco Rutelli che a suo avviso sono « viziate da un residuo di cultura proporzionalista ». Sempre in tema di ricambio delle classi dirigenti, D'Alema sottolinea come « curiosamente, spesso, a denunciare la questione sono degli uomini nuovi solo perché lavati con Perlana » ma appartenenti a una « vecchia Italia » che punta a « far fuori Prodi ». Riguardo ai contrasti tra il presidente della Commissione europea e il presidente della Margherita, D'Alema sostiene che « questa divergenza non si risolverà a tavolino in maniera preliminare, con qualche « chiarimento », ma si scioglierà solo lungo la strada, nella costruzione di un progetto comune ».
L'ex premier parla di una « vecchia Italia, da passeggiate romane, che si chiude la sera in quei salotti in cui si riuniscono i king maker di professione che vogliono decidere quale deve essere la futura classe dirigente ».
D'Alema critica la visione politica « centrista » di Rutelli e chiede un « progetto credibile » di tutto l'Ulivo.
Rutelli replica con un articolo che appare oggi sul quotidiano Europa: « Il periodo di venti mesi che ci separa dalle elezioni generali sarà quello in cui si decide chi vincè: tutti noi siamo impegnati a scegliere le soluzioni più forti ed efficaci, tutti noi siamo in corsa ». Secondo il candidato premnier sconfitto nel 2001, « alcuni terreni, in questi venti mesi di dura battaglia, debbono assolutamente essere preservati dalle contese partigiane ». Quali? « Uno è certamente il terrorismo, l'azione dell'Italia contro le minacce del fondamentalismo assassino ».
</TEXT>
</DOC>
