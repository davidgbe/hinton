<DOC ID="adige20041007_id413701" DATE="20041007">
<TEXT>
Previdenza
Non ne avranno diritto i dipendenti del pubblico impiego. Potranno accedere invece i ferrovieri e i lavoratori Rai

Pensioni, al via il superbonus

In busta una cifra che può raggiungere anche il 50% dello stipendio


ROMA - Da oggi chi ha i requisiti per andare in pensione di anzianità potrà decidere di restare a lavoro chiedendo il « superbonus » in busta paga. Lo ha confermato il ministro del Welfare, Roberto Maroni, precisando che l'intero importo dei contributi sarà versato in busta paga per chi deciderà di restare a lavoro per chiedere il bonus e che questo importo è calcolato sul lordo della retribuzione e quindi significherà un aumento del salario che si aggirerà intorno al 50% in più. Il diritto a chiedere il bonus è « soggettivo » e basterà una semplice dichiarazione al datore di lavoro. « Quando ho i requisiti - ha detto Maroni posso andare in pensione, ma posso anche scegliere il superbonus, è una libera scelta ».
Non potranno chiedere il bonus in busta paga, pur avendo i requisiti per la pensione di anzianità, i dipendenti pubblici e tutti i lavoratori iscritti all'Inpdap, mentre potranno chiedere l'incentivo tutti i lavoratori del settore privato iscritti all'assicurazione generale obbligatoria (Ago) e ai fondi sostitutivi della stessa compresi i dipendenti delle Ferrovie e della Rai. Non possono accedere al bonus i lavoratori iscritti all'Ipost (l'ente di previdenza dei lavoratori postali), mentre possono farlo quelli iscritti all'Enpals (lavoratori dello spettacolo).
La circolare ministeriale sottolinea che per chiedere il bonus bisogna aver maturato i requisiti previsti dalla legge Dini (modificata con la Prodi) di età anagrafica e di anzianità contributiva per la pensione (nel 2004 57 anni di età e 35 di contributi o 38 anni di contributi a qualsiasi età). Ma per i lavoratori che cumulano contributi da lavoro autonomo l'età anagrafica necessaria cresce di un anno a 58 anni (da 57) e il requisito contributivo passa a 40 anni.
La circolare precisa altresì che sono esclusi dal « bonus » i lavoratori dipendenti delle amministrazioni dello Stato, ivi compresi gli Istituti e scuole di ogni ordine e grado e le istituzioni educative, le aziende ed amministrazioni dello Stato ad ordinamento autonomo, le Regioni, le Province, i Comuni, le Comunità Montane, e loro consorzi e associazioni, le istituzioni universitarie, gli IACP, le Camere di Commercio, industria, artigianato e agricoltura e loro associazioni, tutti gli enti pubblici non economici nazionali, regionali e locali, le amministrazioni, le aziende e gli enti del servizio sanitario nazionale, l'Aran e le Agenzie fiscali. E' escluso dal bonus anche il personale della Banca d'Italia e quello dell'Ufficio italiano cambi perchè sono da considerare amministrazioni pubbliche ma anche i lavoratori delle cosiddette Autorità indipendenti (Consob, Isvap, Antitrust etc). In tutte le altre situazioni di lavoro dipendente (esempio Ferrovie e Rai) - precisa il ministro - i lavoratori possono far valere il diritto al « bonus ».
Il « bonus » non spetta ai lavoratori iscritti all'Inpdap e all'Ipost, in quanto tali enti sono definiti esclusivi dell'Ago. Possono invece accedere all'incentivo i lavoratori iscritti all'Enpals, « in quanto tale ente gestisce una forma sostitutiva dell'Ago ».
Il ministero fornisce precisazioni anche su casi particolari di talune realtà produttive appartenenti al settore privato (come aziende municipalizzate, università private ecc.) dove coesistono per i lavoratori da esse dipendenti iscrizioni a forme assicurative diverse. In questi casi l'accesso al bonus « è consentito solo ai lavoratori iscritti all'Ago o alle forme di essa sostitutive ». L'ammontare del bonus è pari ai contributi effettivamente versati (quota a carico del datore di lavoro e quota a carico del lavoratore), al netto, quindi, degli eventuali sgravi di cui beneficia l'azienda.
</TEXT>
</DOC>
