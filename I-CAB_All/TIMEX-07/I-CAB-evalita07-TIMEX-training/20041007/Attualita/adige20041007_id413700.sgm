<DOC ID="adige20041007_id413700" DATE="20041007">
<TEXT>
Il black out ha provocato ritardi anche di ore negli aeroporti milanesi, a Torino, Bologna e Fiumicino

In panne per due volte il sistema radar di Linate




MILANO - Due interruzioni al sistema radar che regola il traffico aereo nel Nord-Ovest nella stessa giornata: circa tre minuti di black out nella mattinata e poi ancora un buio sullo schermo lungo venti minuti, dalle 18.23 alle 18.43, quando si erano da poco smaltite le conseguenze - pesanti - del primo. Quei ventitrè minuti complessivi di vuoto di energia elettrica nei computer che gestiscono i dati per il volo strumentale (Ifr, Instrument Flight Rules) nel centro regionale di controllo del volo di Milano Linate hanno provocato ritardi anche di ore e disagi alla circolazione aerea.
E adesso anche lo sconcerto per un guasto che si è ripetuto quando nessuno più poteva aspettarselo e quando era già stato deciso di aprire un'inchiesta interna. Secondo voci raccolte in ambienti sindacali e non confermate, il guasto della mattinata si è verificato mentre era in corso una manutenzione dell'impianto di riserva, e avrebbe bloccato anche molte delle frequenze radio che vengono utilizzate per le comunicazioni coi piloti in volo.
L'Enav ha garantito che non ci sono stati rischi, invece. Nè pericoli di alcun tipo, perchè sono immediatamente entrati in funzione i sistemi di back up che recuperano tutti i dati salvati. Ma anche se, per una qualche ragione, l'occhio dei radar fosse rimasto spento per ore, tutti gli aeromobili in volo sarebbero rimasti entro ampi parametri di sicurezza. Quelli che devono atterrare possono farlo (l'ultima fase del volo è gestita dalla torre di controllo dell'aeroporto e anzi, facendolo snelliscono il traffico). Quelli a terra invece, restano a terra finchè non si possono reinserire nel sistema i dati del loro piano di volo. Ed ecco spiegati i ritardi, anche di due ore, che si sono verificati ieri mattina negli aeroporti del nord ovest (Torino, Malpensa, Linate, Orio al Serio, Bologna) e i cui riflessi sono arrivati anche a Roma Fiumicino.
</TEXT>
</DOC>
