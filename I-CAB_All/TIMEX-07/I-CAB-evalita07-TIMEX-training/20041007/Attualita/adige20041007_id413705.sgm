<DOC ID="adige20041007_id413705" DATE="20041007">
<TEXT>
Vittorio Emanuele di Savoia a ruota libera

« Riuniamo l'Italia di nuovo »




ROMA - « Io la vorrei riunire di nuovo. L'unione fa la forza. Noi siamo il miglior popolo del mondo, la più bella gente del mondo se siamo uniti, senno no ». È questo il commento di Vittorio Emanuele di Savoia alle riforme costituzionali all'esame del Parlamento. Quanto alla situazione economica, l'appartenente alla casa reale deposta ed esiliata (il divieto di tornare in Italia è stato appena rimosso) dopo la caduta del fascismo, appare ottimista: « Abbiamo e avremo sempre lo "stellone". Non c'è nessun problema, andremo sicuramente bene. Certamente l'euro ha dato una scossa molto forte a stipendi e prezzi ma forse bisognava vedere prima questa cosa, che comunque è successo da per tutto ». Secondo Vittorio Emanuele la sua esperienza in questo periodo italiano gli ha insegnato a « essere vicino al popolo e con il popolo. Del resto il re in fondo è il rappresentate del popolo », ha concluso, forse celando tra le parole una singolare pretesa a un trono che non esiste più da sessant'anni.
</TEXT>
</DOC>
