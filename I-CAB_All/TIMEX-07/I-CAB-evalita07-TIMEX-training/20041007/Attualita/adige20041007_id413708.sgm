<DOC ID="adige20041007_id413708" DATE="20041007">
<TEXT>
Confermati i vertici di Viale Mazzini. L'opposizione accusa: che voltafaccia

Rai, l'Udc cambia idea. Avanti così




ROMA - Il cda Rai può restare in sella fino a giugno 2005. La commissione di Vigilanza licenzia infatti senza modifiche lo statuto della nuova società nata dalla fusione di Rai Spa e Rai Holding e, a sorpresa, l'Udc si allinea alla Cdl dando l'ok al documento. Neanche viene messa ai voti la bozza di parere stilata dal presidente Petruccioli con il no alla proroga del consiglio, bollato dagli stessi centristi come delegittimato.
L'opposizione grida al « voltafaccia » e al « patto occulto » nella maggioranza in cambio di chissà quale contropartita, l'Udc replica parlando di « scelta gestionale », dettata dalla necessità di non bloccare l'iter della nuova Rai. Chi immaginava che ieri si ripetesse a Palazzo San Macuto lo schieramento trasversale che a luglio si espresse nell'ultimatum al cda - a casa entro il 30 settembre - viene smentito subito dal capogruppo Udc. In apertura di seduta, Iervolino annuncia il parere favorevole al documento di Forza Italia, An e Lega Nord per il sì allo statuto così com'è stato approvato dalle assemblee di Rai Spa e Rai Holding. « Non abbiamo firmato il documento per rimarcare un distinguo che ci vede in totale dissenso rispetto alle problematiche del cda », spiega Iervolino, « ma l'iter non va bloccato: abbiamo bisogno che la Rai parta, sia pure con un vertice delegittimato politicamente ». Risultato, 19 sì contro 17 no. Non riesce neanche al capogruppo della Margherita Gentiloni il tentativo di inserire, sotto forma di subemendamento al documento, l'appello al consiglio a dimettersi non appena conclusa la fusione: anche in questo caso la Cdl è compatta e i no sono 19, contro 18 sì. Reagisce subito dall'opposizione il presidente dei Verdi Pecoraro Scanio, che parla di « incredibile voltafaccia dell'Udc » e si chiede se non siano « stati siglati patti occulti sulla pelle dell'azienda ». Dai Ds, Giulietti bolla il voto della Vigilanza come « gravissimo » e intravede il rischio che si vada « verso una repubblica presidenziale a reti unificate ». Più cauto Gentiloni, che però nota come la norma che consente al cda di restare in sella fino a giugno 2005 (cioè fino all'approvazione del bilancio 2004) « renderà il vertice aziendale ancora più instabile e aprirà una nuova stagione di controversie giuridiche ». Per i Comunisti italiani, Sgobio parla di « patto tacito nella maggioranza con l'obiettivo di destrutturare l'azienda ».
</TEXT>
</DOC>
