<DOC ID="adige20041007_id413709" DATE="20041007">
<TEXT>


in Breve




Lotto: il 53 non vuole uscire
VENEZIA - Per l'ennesima settimana il numero 53 ha mancato l'appuntamento con la ruota di Venezia del lotto, tradendo le attese di quanti ne agognavano l'uscita dopo 146 estrazioni mancate. Delusione generale tra i tanti patiti della giocata che ostinatamente hanno voluto scommettere sull'uscita del 53. I numeri usciti sono stati 72, 86, 63, 73 e 85. Quasi a volersi prendere gioco degli scommettitori, dunque, dall'urna sono venuti fuori il 63 e il 73, ma non il tanto sospirato 53. Nel Napoletano, per inseguire l'illusione del'uscita del numero che sembra snobbare la ruota di Venezia, molti si sono rovinati: intere famiglie sono finite sul lastrico.

Malese record con 53 matrimoni
KUALA LUMPUR - Cinquantatrè matrimoni: è il record personale di un malese di 72 anni che ieri settimana ha portato all'altare la sua ultima fiamma che - peraltro - è stata anche la prima. Kamarudin Mohamad ha risposato infatti la sua prima moglie, che ora ha 74 anni, dalla quale aveva divorziato nel 1958. Tra i due matrimoni, ha avuto altre 51 mogli, tra le quali un'inglese e due thailandesi. « Non sono un playboy. Semplicemente amo le belle donne » ha dichiarato precisando che tutti i suoi precedenti matrimoni si sono conclusi con un divorzio, tranne l'ultimo finito a causa della morte della moglie. Il matrimonio più breve è durato due giorni, il più lungo 20 anni con l'ultima moglie, una thailandese.

Tibet, una ferrovia sul tetto del mondo
LHASA - La strada ferrata sbuca dalle montagne e arriva nella stazione di Lhasa attraversando un lunghissimo ponte. E' da quel ponte che tra qualche mese il primo treno arriverà nella capitale del Tibet. I viaggiatori vedranno da lontano, in fondo alla pianura, il Potala, la maestosa ex-reggia dei Dalai Lama, che domina la città. Per 960 chilometri la strada ferrata (lunga in tutto 1.142 km.) corre a oltre 4.000 metri di altezza. Il punto più alto, il passo di Tanggula, sull'omonima catena montuosa, si trova a 5.072 metri.

Neonato dilaniato dal cane in casa
WASHINGTON - Un neonato di cinque settimane è stato aggredito da uno dei cani di famiglia. Il neonato è stato trasportato d'urgenza ad un ospedale di Jacksonville (Florida) con la faccia ed il cranio martoriati dai morsi, ma è morto poco dopo l'arrivo al Pronto Soccorso.
</TEXT>
</DOC>
