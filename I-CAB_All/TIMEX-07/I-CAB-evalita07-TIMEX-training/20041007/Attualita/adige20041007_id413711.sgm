<DOC ID="adige20041007_id413711" DATE="20041007">
<TEXT>
Nel mirino ancora le reclute della guardia nazionale irachena

Un'altra autobomba fa una strage




BAGHDAD - Non accenna ad arrestarsi la marea di attentati contro civili e militari in Iraq da parte della cosiddetta resistenza irachena e anche ieri un'autobomba è esplosa nella città di Anah, 260 km a nord-ovest di Baghdad, vicino al confine con la Siria, provocando la morte di almeno dieci persone e il ferimento di altre 25, molte delle quali gravi. La notizia è stata confermata da testimoni sul posto secondo i quali l'esplosione è avvenuta nei pressi di un edificio della guardia nazionale irachena davanti al cui ingresso erano in fila diversi uomini, per lo più giovani, che intendevano arruolarsi.
Ma le violenze proseguono in tutto il Paese e proseguono anche i macabri ritrovamenti di cadaveri di iracheni uccisi perché ritenuti « collaborazionisti » delle forze di occupazione. Dopo i cinque corpi decapitati rinvenuti lunedì, ieri a Ramadi, città sunnita 100 km a ovest di Baghdad, è stata scoperta una nuova vittima: lavorava come interprete per l'esercito americano. Belal Dlimi, un ufficiale della polizia di Ramadi, ha riferito che sul cadavere crivellato di proiettili, abbandonato in una strada di periferia, era appuntato un biglietto in cui si affermava che l'uomo era stato « giustiziato » perché lavorava come interprete in un base militare Usa. A Baghdad, invece, un ordigno esplosivo che avrebbe potuto provocare una strage è stato trovato in un caffè della superprotetta Zona verde.
</TEXT>
</DOC>
