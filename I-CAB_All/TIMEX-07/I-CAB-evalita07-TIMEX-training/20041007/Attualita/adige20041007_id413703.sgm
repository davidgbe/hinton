<DOC ID="adige20041007_id413703" DATE="20041007">
<TEXT>
Il dibattito
Nel mirino del Carroccio soprattutto provvedimenti per il ministero dell'Ambiente

Finanziaria, la Lega irrita Fini

An contraria allo stralcio accolto da Casini
Riforme, Calderoli prepara la « blindatura »


ROMA - Scontro nella maggioranza sullo stralcio di 17 norme dalla Finanziaria richiesto e ottenuto dalla Lega. Il presidente della Camera, Pier Ferdinando Casini, ha depennato dalla manovra i 17 provvedimenti segnalati dal leghista Gianfranco Giorgetti e subito il vicepremier Fini ha attaccato il Carroccio, accusandolo di minare la solidità della maggioranza. Così, superata la querelle sui pedaggi ombra, la maggioranza inciampa sullo stralcio di alcune norme dalla Finanziaria per estraneità di materia. Una decisione presa da Casini dietro parere della commissione Bilancio, ma che ha provocato la reazione del leader di An, che ha attaccato il leghista Giorgetti, presidente della commissione Bilancio.
In commissione la mediazione trovata rguardava i termini della richiesta di stralcio a Casini: non più perentori, ma lasciando alla presidenza della Camera la valutazione se effettivamente i 17 commi incriminati fossero estranei alla finanziaria. Casini ha annunciato in aula esattamente lo stralcio di tutte le norme indicate nel parere della commissione Bilancio. Fini ha reagito con parole critiche: « Non è in discussione l'autonomia del presidente della Camera. È invece certamente discutibile che ad avanzare questa richiesta sia stato un esponente della Lega, Giancarlo Giorgetti, dopo che la Finanziaria è stata approvata dal Consiglio dei ministri con il consenso anche dei ministri della Lega ». Frattanto, prosegue il tour de force della Camera sulle riforme ma, superati i primi due « scogli » della devolution e del Senato federale, il ministro Roberto Calderoli pensa già al successivo passaggio del testo al Senato. Dopo l'« incidente » della bocciatura di un emendamento di maggioranza sull'innalzamento a quaranta degli anni necessari per essere eletti senatori, il ministro del Carroccio manda un « allera » agli inquilini della Cdl di Palazzo Madama. « C'è l'intenzione della maggioranza - sottolinea - di fare in modo che quello che uscirà dalla Camera sia il testo definitivo. I successivi due passaggi dovranno essere solo formali ».
Il centrosinistra dal canto suo, continua a opporsi al testo, in aula alla Camera, ma al contempo cerca di provocare i senatori a ribellarsi alla riforma. « È del tutto evidente - sottolinea il capogruppo della Margherita alla Camera, Pierluigi Castagnetti - che la maggioranza ha blindato la riforma e questa è anche la ragione per la quale sta in piedi, ma non so se i senatori siano d'accordo... ». Per Castagnetti, dopo la bocciatura della modifica sull'età dei senatori, « al Senato il testo verrà cambiato ». La scelta della blindatura del testo, tra l'altro, per il presidente dei deputati dielle, « la dice lunga sulla volontà di dialogo da parte del centrodestra ». Un dialogo che, per il presidente della Margherita Francesco Rutelli, potrà esserci solo nel caso in cui la Cdl decida di stoppare il testo.
</TEXT>
</DOC>
