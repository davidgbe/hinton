<DOC ID="adige20041007_id413932" DATE="20041007">
<TEXT>
Imputato, per non aver preso contromisure, era il presidente della sezione di Zuclo

Troppi capi abbattuti? Cacciatori assolti




E' stato assolto « perché, il fatto non costituisce reato » il presidente della sezione dei cacciatori di Zuclo, Ruggero Artini, 52 anni. L'uomo era accusato di aver violato le norme sulla caccia in seguito all'abbattimento di due esemplari di capriolo in esubero rispetto al piano venatorio, durante la prima giornata di caccia le settembre del 2003.
La sentenza costituisce un precedente importante e in qualche modo contribuisce a tranquillizzare i presidenti di sezioni particolarmente "esuberanti". Se la febbre venatoria porta non solo a completare, ma anzi a sforare il piano di abbattimenti già al primo giorno di caccia, la responsabilità non può essere attribuita al presidente della sezione.
Il giudice Carlo Ancona sottolinea nella sentenza come i cacciatori non possano essere puniti in quanto non possono essere informati in tempo reale sugli abbattimenti. Allo stesso modo non può essere punito il presidente, in quanto non ha strumenti per impedire l'abbattimento di capi in eccesso durante la prima giornata. Nel capo di imputazione si sosteneva che Artin avrebbe dovuto prendere contromisure come « la formazione di squadre in relazione al numero di capi assegnati, la turnazione dei cacciatori con l'esclusione dalla prima uscita dei cacciatori che avevano fatto analogo abbattimento l'anno precedente; l'accantonamento di alcuni capi; la limitazione della caccia alla sola mattina ». Misure che però sono state bocciate da Ancona perché impraticabili e comunque non di provata efficacia.
</TEXT>
</DOC>
