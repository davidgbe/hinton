<DOC ID="adige20041007_id413943" DATE="20041007">
<TEXT>
Il Coordinamento donne ad Andreolli: il 62% degli interventi avviene fuori dalle strutture pubbliche

Aborto, donne costrette alla clinica privata




Tempi troppo lunghi per gli aborti in Trentino nel settore pubblico. E le donne sono costrette a rivolgersi alle cliniche private.
Recentemente una delegazione del Coordinamento Donne di Trento si è incontrata con l'assessore alla Sanità della Provincia Remo Andreolli per avere una risposta in merito ai problemi sollevati a suo tempo dall'associazione sul rispetto della legge 194 in materia di interruzione della gravidanza e sul potenziamento dei consultori. Uno dei gravi inconvenienti denunciati è stato quello di tempi di attesa molto lunghi per l'intervento di aborto nel settore pubblico. « I dati del 2003 fornitici dall'assessorato - dice un comunicato dell'associazione - dicono che il 49% degli interventi all'Ospedale Santa Chiara viene effettuato dopo 21 giorni mentre Villa Bianca effettua il 36,2% degli interventi entro 5-9 giorni e il 40% entro 10-15 giorni ». È il privato quindi ad aggiudicarsi la maggioranza degli interventi (763 su 1.238, pari al 61,7%). Il motivo? La maggior parte degli interventi nel settore pubblico vengono a gravare sul S. Chiara, che comunque vi dedica solo un giorno alla settimana, in quanto risulta essere l'unica struttura ad avere un numero relativamente basso di obiettori. In altri ospedali trentini, infatti, gli obiettori sono percentualmente in numero molto maggiore. In questo senso, ma anche per altri problemi, il Coordinamento ha sollecitato Andreolli a passare dall'analisi dei dati ad una più concreta fase di attuazione dei passi operativi necessari a ridurre il disagio per le donne, creando le condizioni, perché venga rispettata e correttamente applicata la legge 194.
</TEXT>
</DOC>
