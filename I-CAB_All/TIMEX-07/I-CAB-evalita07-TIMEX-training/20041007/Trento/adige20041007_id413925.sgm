<DOC ID="adige20041007_id413925" DATE="20041007">
<TEXT>
Provincia
Con una lettera chiede sacrifici agli assessori. I più a rischio: cultura, lavori pubblici e settori economici

Obiettivo: tagli per 120 milioni di euro

Dellai rinvia a novembre il bilancio 2005 e si andrà in esercizio provvisorio
Di LUISA PATRUNO


Per Lorenzo Dellai è un passaggio delicato: deve tagliare la bellezza del 3% del bilancio, che vuol dire, rispetto ai 3.943 milioni di euro dell'assestamento 2004, rinunciare a circa 120 milioni di euro. E deve decidere su cosa puntare e cosa sacrificare.
Ieri ha annunciato ai capigruppo del consiglio provinciale che non presenterà il bilancio 2005 in tempo per evitare l'esercizio provvisorio. « Lo approveremo a fine novembre invece che entro ottobre - ha spiegato il presidente della Provincia - così che l'esame in commissione potrà cominciare a metà gennaio e approdare in aula a febbraio. Siamo in attesa della manovra fiscale del Governo che presenterà con la finanziaria, senza la quale non siamo in grado di sapere esattamente su quali e quante risorse possiamo contare ».
Ufficialmente dunque la Provincia è « costretta » a scivolare in esercizio provviso per ragioni esterne e per non rischiare di elaborare un documento contabile destinato poi ad essere magari rimaneggiato. Ma il rinvio resta un segnale di difficoltà, che le agenzie di rating, che fino ad oggi hanno premiato la nostra Provincia, potrebbero non ignorare nel giudizio dell'anno prossimo. Esercizio provvisorio vuol dire infatti che per i primi mesi dell'anno ci si dovrà limitare all'ordinaria amministrazione. E più di un assessore aveva sconsigliato questa scelta.
Sta di fatto che non c'entrano solo i tempi del ministro Siniscalco e di Berlusconi nel rinvio di Dellai. Nelle settimane scorse infatti il presidente si è confrontato con la sua giunta, ha mostrato i conti e le previsioni e ha chiesto un atteggiamento responsabile. Poi ha inviato una lettera - è di questi giorni - a ogni assessore nella quale sostanzialmente chiede a ciascuno di indicare le priorità e soprattutto cosa e quanto - in percentuale - è disposto a tagliare rispetto al proprio budget 2004, manifestando l'esigenza di arrivare complessivamente a una riduzione - trapela - addirittura del 3%.
Il presidente della Provincia, per la politica che questo governo di centrosinistra si è dato, non intende tagliare sullo stato sociale, in particolare sulla sanità, né sul comparto socio-assistenziale, anche se probabilmente dovranno essere ridimensionati molti dei propositi annunciati, e sulla ricerca. Nello stesso tempo Dellai vuole rispettare il « patto di stabilità » con lo Stato e non essere declassato dalle agenzie di rating. Così, l'orientamento che sta emergendo è che i settori che dovranno sacrificarsi di più saranno: cultura, lavori pubblici e i comparti economici.
Insomma, ci saranno meno risorse per i musei, bande e associazioni, per realizzare strade, palazzetti dello sport e caserme dei pompieri in ogni angolo del Trentino, ma anche meno contributi e iniziative a sostegno delle attività economiche. Si cercherà di « riaggiustare » l'impegno rappresentato dai patti territoriali, che stanno succhiando molte risorse. Questo solo per citare alcune delle voci più « a rischio ».
Per Dellai questa manovra non è solo il bilancio di previsione per il 2005, ma dovrà rappresentare, come lo chiama lui, un « bilancio di legislatura », che vuol dire il disegno di quanto il suo governo può permettersi di fare o non fare nei quattro anni che restano, ben sapendo, che il trend finanziario di legislatura, secondo le previsioni, nella peggiore delle ipotesi può arrivare fino a un « meno 8% » del bilancio 2004.
Vista la prospettiva, Dellai sta cercando di trovare la più larga condivisione - anche delle categorie economiche e sociali - sulle priorità che il suo governo deciderà di darsi. Per questo si aspetta molto dai tavoli di concertazione « trentini per il Trentino », al lavoro da settembre, ma da cui fin'ora è uscito ben poco di concreto.
</TEXT>
</DOC>
