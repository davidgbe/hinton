<DOC ID="adige20041007_id413938" DATE="20041007">
<TEXT>
Giustizia
Studente trentino venne operato a Villa Igea, ma la gamba si infettò. Chiusa la causa: 105 mila euro

Dalla malasanità un aiuto per la Somalia

Il risarcimento per un'infezione va ad una scuola di Mogadiscio


Saranno i bambini somali di Magadiscio a beneficiare di un caso di malasanità trentina. Una gamba infettata dopo un intervento chirurgico alla gamba eseguito a Villa Igea darà a decine di giovani vittime della guerra civile che insanguina da anni il Corno d'Africa la possibilità di studiare e di sperare quindi in un futuro migliore. Uno studente trentino ha deciso infatti di devolvere parte della somma incassata come risarcimento dall'Azienda sanitaria all'associazione « Una scuola per la vita ».
Ma andiamo con ordine. Tutto nasce qualche anno fa da una ravinosa caduta in slitta. Era il 14 marzo del 1999 quando a Pozza di Fassa lo studente, che oggi ha 28 anni, cadde procurandosi una frattura alla gamba. Il giovane venne soccorso dall'elicottero del 118 e trasferito al pronto soccorso di Villa Igea dove i sanitari diagnosticarono una frattura alla tibia. Il giorno seguente il paziente venne sottoposto a intervento chirurgico per la riduzione della frattura con osteosintesi, cioè applicando sull'osso fratturato una vite in titanio. Il 2 aprile il giovane venne dimesso: ormai sembrava sulla via di un rapido recupero.
Non fu così. A giugno la ferita diede segni di infezione. Il 29 luglio 1999 lo studente tornò a Villa Igea dove diagnosticano un'allergia ai mezzi di osteosintesi. Fu necessario un nuovo intervento per la loro rimozione, seguito da una terapia antibiotica. Ma il problema invece di risolversi diventò un vero e proprio calvario: la ferita non si rimarginava ma continuava ad essere infetta. Il paziente iniziò un doloroso pellegrinaggio tra centri e medici specializzati del Nord Italia.
La sua vita era stata sconvolta: niente bagni al lago o al mare, niente bicicletta, niente attività sportiva e neppure una doccia completa. Anche la concentrazione negli studi universitari ne risentì. Tutto questo fino a quando una clinica di Cortina d'Ampezzo, specializzata proprio in questo tipo di infezione, inquadrò correttamente il problema. Così il 31 luglio del 2002, quindi oltre tre anni dopo l'incidente, il giovane venne nuovamente ricoverato e sottoposto ad un intervento che si dimostrerà risolutivo. Certo la guarigione non fu immediata, ma con il passare delle settimane la ferita finalmente si rimarginò. Oggi il giovane ha recuperato completamente l'uso dell'arto anche se l'infezione in linea teorica potrebbe sempre tornare.
Chiuso il capitolo sanitario si è aperto quello giudiziario. L'avvocato Giuliano Valer, legale dello studente (che nel frattempo si è laureato brillantemente a Padova) ha scelto la strada vincente: causa civile con risarcimento danni. Il legale aveva ottime carte da giocare visto che, trattandosi di una frattura non esposta, l'infezione non poteva che essere stata contratta nelle sale operatorie di Villa Igea, dove in passato gli standard igienici lasciavano a desiderare come dimostrano numerosi casi analoghi. In giudizio vennero citati chirurgo, primario, anestesista e l'Azienda stessa. Ma il contenzioso si è risolto con un accordo tra le parti, ratificato ufficialmente ieri.
Per l'avvocato Valer è stato un ottimo affare: il suo cliente incasserà oltre 105 mila euro di risarcimento. Parte di questo denaro però prenderà la strada della Somalia. « Voglio che questo risarcimento - dice l'ormai ex paziente - diventi una speranza per tanti bambini di Mogadiscio. Ho origini somale e anche per questo ho deciso di sostenne questo intervento, ma anche perché conosco la serietà con cui opera l'associazione Una scuola per la vita (www.unascuolaperlavita.org) ». C'è un dettaglio, però sui cui il giovane mantiene il riserbo: il suo nome. « Preferisco rimanere anonimo perché la solidarietà non deve avere un volto ».S. D.
</TEXT>
</DOC>
