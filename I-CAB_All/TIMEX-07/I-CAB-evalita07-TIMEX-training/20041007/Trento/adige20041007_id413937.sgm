<DOC ID="adige20041007_id413937" DATE="20041007">
<TEXT>
La circoscrizione stoppa anche il casello dell'A22

« E' speculazione »

Romagnano, no alle nuove case


Alla circoscrizione di Ravina e Romagnano tiene ancora banco la questione del casello di Trento sud. All'indomani dell'assemblea pubblica che si è svolta lunedì sera a Ravina e che ha visto la popolazione del sobborgo manifestare all'assessore Silvano Grisenti tutto il proprio disappunto per la scelta di localizzare a Ravina il nuovo casello, il consiglio circoscrizionale ha ribadito la propria posizione, dando parere unanimemente negativo sul progetto ed augurandosi che questo possa in qualche modo incidere sulla valutazione di impatto ambientale a cui attualmente è sottoposto.
Non hanno soddisfatto la circoscrizione le parole pronunciate nel corso della pubblica assemblea di lunedì da Grisenti, che ha parlato di studi sul traffico realizzati applicando modelli matematici, i quali sembrerebbero garantire che, nonostante il nuovo casello, una buona percentuale di traffico defluirà su via della Gottarda verso la nuova tangenziale di Mattarello. Soluzione che, indipendentemente dalla nuova uscita, era stata prospettata dalla stessa circoscrizione, ma che ora appare comunque troppo poco per sgravare la strada provinciale 90 dal traffico che anche il casello porterebbe.
Scetticismo anche sull'idea, espressa da Grisenti, per cui la bretella che conduce al casello costituirà una barriera per l'espansione della città verso sud. Una previsione ritenuta troppo ottimistica. « Secondo noi - ha detto il presidente Armando Versini - la soluzione più opportuna sarebbe il cercare di intercettare prima il traffico, cioè tra Aldeno e Romagnano, con una strada che diagonalmente tagli la campagna andando a collegarsi con il ponte di Mattarello » (e quindi con l'accesso naturale al casello da est).
La circoscrizione era chiamata ad esprimere il proprio parere anche su alcune richieste di modifica alla variante 2004 al prg del Comune di Trento. Due in particolare, entrambe di trasformazione di zone agricole di interesse primario in aree residenziali: la prima in fondo a via S. Marina a Ravina, l'altra a monte di via alle Piazzole a Romagnano. Riguardo alla prima la commissione urbanistica della circoscrizione ha dato parere positivo; disco rosso invece per la zona di Romagnano, poiché la richiesta è ritenuta non coerente con i parametri per valutare le richieste dei privati che il Comune si è dato, specialmente con quello della rispondenza ad una vera esigenza individuale del richiedente. Nel caso specifico si ritiene infatti che l'interesse sia speculativo, visto che gli intestatari della richiesta non sono più residenti in zona.
Infine, ancora riguardo alla variante al prg, il presidente Versini ha sottolineato l'importanza che la circoscrizione si impegni per impedire lo stralcio della prevista nuova viabilità ad est della zona produttiva di Ravina, che collega ia Provina con la zona Mercedes, pensata al fine di deviare su quel tratto il traffico pesante che oggi attraversa il sobborgo. R.Z.
</TEXT>
</DOC>
