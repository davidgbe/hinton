<DOC ID="adige20041007_id413926" DATE="20041007">
<TEXT>
Vita di Palazzo
Carlo Andreotti preferiva le Lancia K, Bezzi l'Audi A6
Dodici le berline in dotazione ai politici, compresi quelli in Regione. E per gli altri vengono affittate

Sono settecento le auto della Provincia

E per i suoi viaggi il presidente ha scelto l'Audi A8 da 60.000 euro


Sono settecento le autovetture e i mezzi motorizzati in dotazione alla Provincia. Metà di questi riguardano i veicoli in dotazione da parte dei cantonieri e nei cantieri provinciali. L'altra metà comprende auto di servizio di uscieri, funzionari, dirigenti dei vari dipartimenti. Tra le settecento autovetture provinciali sono compresi anche i mezzi assegnati al settore forestale, che ammontano a 150.
Ad agosto è arrivata in piazza Dante anche l'auto nuova prescelta dal presidente Lorenzo Dellai per i suoi viaggi. Si tratta di un'Audi A8, ammiraglia della casa tedesca, costata 60.000 euro. La tinta prescelta dal presidente è l'azzurro scuro metallizzato. Come già succedeva per l'Audi A6 nera che Dellai aveva in precedenza, anche per l'Audi A8 nuova fiammante è stato escogitato l'ingegnoso stratagemma della targa della Protezione civile. Dellai sull'auto della presidenza ha fatto apporre la targa Pc1, Protezione civile, capo della struttura. Utile lasciapassare per andare dovunque senza problema, e soprattutto per viaggiare a qualunque velocità senza il rischio dell'autovelox o del ritiro della patente (come è già successo in passato).
Ma l'auto blu di Dellai, non è la sola berlina in dotazione ai politici trentini. Sono dodici, infatti, le auto blu parcheggiate nelle autorimesse provinciali e regionali. E per gli assessori che restano senza, la Provincia ha pensato ad un servizio di taxi, che permette di coprire ogni evenienza.
Il più solerte nel dotare i propri vertici di auto blu è stato il consiglio regionale. Sono tre infatti le auto blu in dotazione (Audi e Alfa), con tre autisti a servizio perenne. Sono assegnate al presidente del consiglio Mario Magnani, e ai suoi due vice.
Chi risultano meglio piazzati, però, sono gli assessori della giunta regionale. Sono tre infatti, Adelino Amistadi, Marta Stocker e Florian Mussner, ma hanno a disposizione quattro auto blu, con la possibilità di scegliere fra le Audi A6 che piacevano tanto a Roland Atz, o la Lancia K preferita invece da Carlo Andreotti. Infatti, presidente e vicepresidente della Regione, Durnwalder e Dellai, l'auto blu ce l'hanno già per conto loro e quindi non usano quella della Regione, che così resta a tutto appannaggio dei tre assessori. Ma la Regione, pur non avendo più competenze o quasi, dispone anche di due auto Ford, una Renault, due Fiat Ducato e un fiorino, che unite alle quattro auto blu, fanno dieci. Troppe per un ente in dismissione, tanto da aver spinto a fare una convenzione con il consiglio provinciale di Trento per prestare all'occorrenza alcuni mezzi.
Palazzo Trentini, infatti, è rimasto con una sola auto blu, peraltro nuova fiammante. A luglio, scorso, il presidente Giacomo Bezzi ha fatto arrivare anche lui un'Audi A6, in sostituzione della Lancia K che aveva in precedenza, e che a febbraio aveva avuto un'ammaccatura ad un fanale. In Provincia, infine, le auto blu sono quattro. Quando non bastano, se ne affittano altre all'esterno.
</TEXT>
</DOC>
