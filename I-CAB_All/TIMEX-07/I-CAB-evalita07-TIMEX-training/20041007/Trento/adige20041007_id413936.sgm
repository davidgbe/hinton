<DOC ID="adige20041007_id413936" DATE="20041007">
<TEXT>
San Giuseppe boccia indici e sottotetti

Un Piano spezzatino




Non è solo questione di indici e volumi, di cemento, di interessi in gioco. Ciò che ricorre negli interventi dei consiglieri di S.Giuseppe e S.Chiara è il dissenso rispetto al metodo di lavoro adottato dal Comune. Sul tavolo l'ennesima modifica che si aggiunge a integrazioni e aggiustamenti che troppo spesso, dicono, fanno da corollario ai documenti guida.
In effetti è ancora viva la discussione della settimana scorsa sulla variante al Prg, quando giunge alla circoscrizione un'ulteriore richiesta di parere in ordine alle modifiche introdotte a questa documentazione, già discussa dai consiglieri.
« Non condivido il sistema di presentare documenti spezzatino - ha affermato il consigliere Solidoro. - Vengono presentati testi ai quali si aggiungono nuove idee dopo che il Consiglio ha già votato ». « Una richiesta opportuna » concorda il presidente della Circoscrizione, Italo Gilmozzi (nella foto), mentre la consigliera Facchinelli sottolinea come i continui aggiustamenti vadano sempre a favore dell'edificabilità e delle volumetrie.
Sul merito delle proposte interviene il consigliere Mario Basile che presenta alcune osservazioni contestando, in particolare, la revisione del calcolo volumetrico. « Un gioco delle tre carte » dice. Tale revisione, afferma il consigliere, prevedendo lo scorporo di vani scale e ascensori, muri, solai e parti comuni dal calcolo dei volumi consentiti, andrebbe nella direzione di aumentare le dimensioni effettive delle costruzioni. A ciò si aggiungono i nuovi indici proposti per alcune zone, valori che aumentando considerevolmente, favoriranno il lievitare di costruzioni specialmente nella parte di città consolidata. Critiche anche al premio volumetrico del 10% per chi investe in bioarchitettura. Meglio sarebbe pensare ad agevolazioni di tipo fiscale. Dissensi e perplessità sfociano infine in 8 pareri contrari e 8 astenuti. « Un voto poco coraggioso » commenta la consigliera Weber.
Oltre all'integrazione del programma culturale diretto, con il contributo a serate organizzate in collaborazione con l'associazione Atas, vengono presentate due interrogazioni. I Ds chiedono che, in previsione del nuovo quartiere Michelin, il Comune si adoperi affinché venga favorita la bioedilizia e si prevedano modalità di riscaldamento a basso impatto inquinante, escludendo tassativamente premi di volumetria. Anti-graffiti invece la mozione presentata da Forza Italia che chiede misure di intervento e di controllo per arginare lo spiacevole fenomeno.S.Cav.
</TEXT>
</DOC>
