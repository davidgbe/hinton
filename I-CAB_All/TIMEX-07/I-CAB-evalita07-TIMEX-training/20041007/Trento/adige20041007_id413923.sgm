<DOC ID="adige20041007_id413923" DATE="20041007">
<TEXT>
Soldi & politica
I « no » della Sdr non frenano la Civica. Si elimina il divieto di tenersi le risorse non spese entro l'anno

Gruppi, spunta « l'accumulo elettorale »

C'è l'accordo trasversale per i viaggi e 5 portaborse


Un fondo per studi e consulenze, l'assunzione di altri cinque portaborse (potranno aumentare l'organico di una unità Forza Italia, Margherita, Sdr, Udc e Lega) con aumento di livelli e indennità, una più ampia discrezionalità nell'utilizzo dei rimborsi chilometrici, con integrazioni per i capigruppo. Ma anche - la novità è comparsa solo ieri nero su bianco - la possibilità di tenersi e accumulare le risorse che non si riescono a spendere entro l'anno fino alla fine della legislatura e anche oltre, magari per finanziarsi la campagna elettorale al termine dei cinque anni. Oggi invece il regolamento del consiglio provinciale stabilisce che le risorse non utilizzate entro ogni anno vadano restituite al bilancio provinciale.
La Margherita ha deciso dunque ieri di non rimettere in discussione l'accordo raggiunto con parte dell'opposizione - in particolare con Forza Italia, il capogruppo dell'Udc e Rifondazione - nonostante il no della Sinistra all'aumento di personale e dei rimborsi chilometrici. « È il no di una forza politica come un'altra » ha commentato ieri Giorgio Casagranda, capogruppo della Civica, che ha liquidato così anche la richiesta del principale alleato di governo di rinviare di qualche settimana la discussione in consiglio provinciale. Di conseguenza la maggioranza trasversale - senza la Sdr - ha presentato gli emendamenti alla proposta dell'ufficio di presidenza per ottenere tutti gli aumenti di personali e risorse che erano stati concordati tra i capigruppo (escluse nell'opposizione Lega nord, An e Pino Morandini dell'Udc).
L'unico punto su cui anche la Sdr ha deciso ieri di apporre la sua firma, assieme agli altri, è quello relativo all'istituzione del fondo per le consulenze. « Non c'è un problema politico - dichiara indifferente Paolo Barbacovi, capogruppo della Sdr, - anche se la Margherita firma gli emendamenti con Forza Italia e noi non siamo d'accordo, perché questo non è un argomento che fa parte del programma di legislatura. Ogni forza politica è libera di regolarsi come crede ».
Fondo per studi e consulenze - L'emendamento prevede l'istituzione di un fondo nel bilancio provinciale per l'effettuazione di studi da parte dei gruppi. Il fondo, secondo la proposta fatta introdurre dalla Sdr, accogliendo una sollecitazione di Catalano (Rifondazione), è attribuito per metà ai gruppi di minoranza e per metà alla maggioranza. Ogni gruppo dovrà indicare le spese sostenute e gli studi finanziati dal fondo.
Ma con quali soldi sarà finanziato questo fondo? È probabile che per quest'anno, come propone un ordine del giorno di Catalano, le risorse verranno ricercate su altre voci del bilancio, senza aumentare le spese, ma naturalmente per i prossimi bilanci non sarà così.
Portaborse - L'accordo trasversale prevede una nuova tabella sulla dotazione di personale dei gruppi, consentendo di fatto l'assunzione complessivamente di altre 5 persone (costo stimato 250 mila euro) a livello equiparato alla categoria D (laureati). Si propone inoltre di aumentare le indennità del personale del 25%. Attualmente i dipendenti dei gruppi sono 35. Si chiede infine che anche i dipendenti del Consiglio abbiano un posto auto assicurato.
Viaggi - Oggi il regolamento prevede una dotazione di circa 6 mila chilometri rimborsabili per ciascun consigliere. Molti consiglieri però non li utilizzano e non chiedono il rimborso. Per questo i gruppi propongono che invece di dividere i chilometri tra i consiglieri tutta la dotazione possa essere gestita dal capogruppo, che distribuirà i chilometri in base alle esigenze. Sarà più facile dunque utilizzarli tutti. Inoltre, i capogruppo potranno chiedere al presidente del consiglio altri rimborsi per missioni politiche.
Rendicontazione - Il gruppo della Sinistra è rimasto solo nella richiesta di una rendicontazione trasparente su come vengono utilizzate le risorse da parte dei gruppi. Margherita-Forza Italia e gli altri della maggioranza trasversale accettano solo una rendicontazione sommaria, che non richiede la presentazione di fatture e ricevute per comprovare le spese effettuate.
L.P.
</TEXT>
</DOC>
