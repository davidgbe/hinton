<DOC ID="adige20041007_id413917" DATE="20041007">
<TEXT>
L'allarme
L'uomo, ricercato per spaccio, è riuscito a seminare i carabinieri. Testimoni hanno sentito alcuni spari

Inseguimento con la pistola in pugno

Straniero sfugge all'arresto
L'operazione in via Brennero


Una scena da film avvenuta davanti agli occhi di alcuni automobilisti: un cittadino extracomunitario in fuga, inseguito da carabinieri in borghese. Di fiction c'era ben poco: la caccia all'uomo è avvenuta realmente.
Nel corso di un controllo in borghese i carabinieri, nel primo pomeriggio di ieri, hanno notato un marocchino ricercato da alcuni mesi per spaccio di sostanze stupefacenti. Si sono avvicinati a lui intimandogli di fermarsi per l'identificazione. Per tutta riposta il marocchino è scappato attraversando la strada in via Brennero, all'altezza del distributore Agip, ed infilandosi nel parcheggio accanto alla ferrovia. Subito dietro, un paio di carabinieri in borghese che, rischiando quasi l'investimento, hanno attraversato la strada di corsa e superato la recinzione che separa la pista ciclabile che corre parallela alla trafficata via ed il parcheggio. Vicino ai binari del treno il fuggitivo è riuscito a far perdere le proprie tracce e nemmeno le ricerche, che nel pomeriggio sono state intensificate in zona, hanno portato ad un esito positivo.
L'inseguimento di ieri, pochi minuti dopo le 14, è stato notato da alcuni automobilisti e dal personale al lavoro nella stazione di servizio Agip di via Brennero. Ad attirare l'attenzione su quanto stava accadendo alcuni spari - un paio - che sarebbero stati avvertiti chiaramente da alcuni clienti del bar Agip e dal personale al lavoro.
« Ho sentito i botti e ho pensato subito a dei petardi - spiega Gloria Trenti dal bancone del bar - ma non ho visto nulla. Sono state alcune persone, che erano sedute nei tavolini fuori dal locale, ad raccontarmi dell'inseguimento ». Mariano Trenti, gestore del distributore di carburante Agip, ha visto la scena. « Non so da che parte venissero, ma ho notato una persona fuggire e buttarsi nel parcheggio dopo aver superato la recinzione. Dietro c'erano altri due uomini con una pistola in mano e hanno anch'essi superato la recinzione che porta alla ferrovia », spiega.
Il marocchino, che è riuscito a far perdere le proprie tracce, era stato identificato tre mesi fa, nel corso di un'operazione antidroga condotta dai carabinieri di Trento: nell'auto dei complici, che viaggiavano dalla provincia di Brescia al Trentino,vennero stati trovati alcuni panetti di hashish. Da quella scoperta partì l'operazione che portò all'arresto di una banda di extracomunitari, tutti di origine marocchina, che « gestivano » mezzo chilo di cocaina alla settimana, un giro da circa 50.000 euro ogni sette giorni.
</TEXT>
</DOC>
