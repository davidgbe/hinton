<DOC ID="adige20041007_id413929" DATE="20041007">
<TEXT>
Un edificio della Cassa di risparmio di Bolzano e casa Nicolodi

Due palazzi per i consiglieri




Nella stessa riunione in cui il presidente Dellai ha annunciato il rinvio del bilancio 2005, i capigruppo del consiglio provinciale hanno parlato di due nuovi palazzi per i gruppi consiliari.
Scartata l'ipotesi di ricavare gli uffici nel palazzo della Regione, per ragioni soprattutto di « opportunità » - sembrerebbe uno sciacallaggio di una istituzione in disarmo - i gruppi consiliari puntano su palazzo Sani (2.400 mq), di proprietà della Cassa di risparmio di Bolzano, e palazzo Nicolodi (1.500 mq), che si trovano accanto alla sede del consiglio provinciale, palazzo Trentini in via Manci. La piccola commissione incaricata dai consigliere di trovare le sedi, composta da Nerio Giovanazzi (Forza Italia), Marcello Carli (Udc) e Giorgio Casagranda (Margherita), dopo che era stato scartato il palazzo ristrutturato apposta in via Aconcio, ha puntato su queste due sedi perché consentirebbero di accorpare i gruppi, oggi sparpagliati in vari edifici della città.
Resta il problema che la Provincia invece di utilizzare uno dei palazzi di sua proprietà dovrà continuare ad pagare l'affitto. Inoltre, palazzo Sani dovrà essere completamente sventrato per rispondere alle esigenze e ci vorranno tre anni di tempo e centinaia di migliaia di euro.
</TEXT>
</DOC>
