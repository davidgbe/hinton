<DOC ID="adige20041007_id413920" DATE="20041007">
<TEXT>
Così possono patteggiare

Pedofili pentiti donano soldi alle associazioni




Scaricavano da Internt foto a sfondo pedo-pornografico. Sono talmente tanti i casi e le inchieste condotte dagli 007 informatici che quasi non fanno più notizia. Questa volta, però, a distinguersi dall'ordinario squallore di queste vicende è l'epilogo giudiziario di un'inchiesta condotta dalla polizia postale di Trento.
Il pm Paolo Storari ha accolto le richieste di patteggiamento dei quattro imputati (tutti residenti fuori provincia) solo dopo che questi avevano fatto una donazione ad associazioni che si occupano di lotta alla pedofilia. Dopo aver versato il loro "obolo", gli imputati ieri in udienza preliminare hanno potuto chiudere pagando ammende tra i 600 egli 800 euro (la legge per i casi in cui si scaricano solo da internet le foto incriminate non è particolarmente severa).
L'indagine era decollata dopo che gli investigatori che vegliano sul web avevano intercettato alcuni pedofili on-line nell'atto di scaricare o scambiarsi immagini a sfondo pedo-pornografico. Successive perquisizioni con il sequestro dei computer avevano confermato i sospetti degli inquirenti.
</TEXT>
</DOC>
