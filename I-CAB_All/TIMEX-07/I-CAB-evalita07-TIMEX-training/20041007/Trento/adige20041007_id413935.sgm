<DOC ID="adige20041007_id413935" DATE="20041007">
<TEXT>
La maggioranza bacchetta Berlanda

Prove di accordo con Filippin




Primi tentativi di approccio da parte della maggioranza nei confronti dell'opposizione dura, quella degli oltre 900 emendamenti rappresentati da Filippin, Pontalti e Monti. Oggi prima di riprendere il dibattito si vocifera di un incontro tra l'assessore Andreatta e il consigliere leghista, leader degli oltranzisti. Sondaggi per sapere se e a quale prezzo l'ostruzionismo (termine rifiutato dai tre consiglieri) potrà rientrare.
Ieri sera intanto, dopo il consiglio, i capigruppo di maggioranza si sono incontrati per approfondire altre questioni ancora aperte: aree per l'edilizia agevolata e la proposta Vela (nella foto). Ipotesi bocciata dal presidente della circoscrizione Redolfi « perché dal punto di vista geologico, non è il terreno adatto, e soprattutto perché la circoscrizione non è stata informata ». Fabiano Condini, del comitato, accoglie tutto sommato positivamente la notizia, « perché, vista la sua ubicazione, mette in forse il polo della rottamazione ».
Altro argomento di dibattito è il piano attuativo proposto sull'area che comprende le ex Missioni Africane, sede del giornale L'Adige, e il terreno sottostante. È poi scoppiato il caso Berlanda. Il consigliere della Margherita ha presentato autonomamente tre ordini del giorno non concordati in maggioranza, suscitando reazioni innervosite in qualche alleato. In particolare ha toccato il tasto caldo di via dell'Albera riportando all'attenzione la proposta originaria, quella della cessione di terreno da parte dei privati per fare servizi pubblici in cambio di edificabilità. Altra proposta in controtendenza è quella di stralciare la previsione di modifica delle aree alberghiere sul Bondone, per evitare che si possa arrivare a un costoso esproprio di vecchi edifici abbandonati, un'eventualità che a suo giudizio non dispiacerebbe ai proprietari. Il terzo ordine del giorno chiede l'individuazione di aree per parcheggi di attestamento. Altre tre proposte sono state depositate da Roberto Simeoni, di Rifondazione. Riguardano lo stralcio di ogni modifica alle aree considerate dal Pup di interesse agricolo primario, quelle con nuove edificazioni che andrebbero a gravare sul sistema fognario del depuratore di Trento nord e lo stralcio di una proposta di bed & breakfast a Mesiano.
</TEXT>
</DOC>
