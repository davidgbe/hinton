<DOC ID="adige20041007_id413945" DATE="20041007">
<TEXT>
Uil contro il party di Ceola

« Trentino trasporti, nessuno ha voglia di festeggiare »




« Altro che mega party per il primo anno di attività. Tra i dipendenti non mi risulta che ce ne sia uno che abbia voglia di festeggiare ». A sapere del grande ricevimento che i vertici di Trentino Trasporti hanno in mente di organizzare per il primo compleanno dell'azienda, Franco Sighel, segretario della Uil trasporti, è infuriato. Una festa in programma dal 22 al 24 ottobre, con tanto di buffet per oltre mille invitati, taglio del nastro della nuova sede all'Interporto, una settantina di pullmann a disposizione, bus gratis nella giornata di sabato.
« Non mi pare certo il periodo giusto per festeggiare - dice critico il sindacalista, - visto che il giorno prima si terrà uno sciopero nazionale del settore contro i ritardi nel rinnovo del contratto del personale. Se Trentino trasporti ha soldi che avanzano, che siano utilizzati meglio ». Sighel si riferisce al problema della diversità contrattuale tra i dipendenti dell'azienda, figlia della fusione tra Trento Malé e Atesina. « Dopo un anno - conclude ironico - l'omogeneizzazione contrattuale c'è, ma solo sulla carta ».
</TEXT>
</DOC>
