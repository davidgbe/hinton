<DOC ID="adige20041007_id413919" DATE="20041007">
<TEXT>
Imputato un tunisino accusato di aver commesso atti di libidine su una ragazza di Pergine

Violenza sessuale, incastrato dal Dna

Condannato a 2 anni e 8 mesi. La prova, una macchia sui sedili


L'esame del Dna non ha lasciato scampo ad un cittadino tunisino - il ventinovenne Ahmed Mathalouthi - condannato ieri a 2 anni e 8 mesi di reclusione per violenza sessuale. Una traccia di liquido seminale rintracciata un mese dopo il fatto sulla Lancia Y10 dove avvenne la violenza è laprova che ha permesso al pm di ottenere una condanna in un procedimento altrimenti tutto in salita.
Come accade in molte vicende di questo tipo, gli inquirenti si trovavano davanti alla parola di lui contro quella di lei. Un caso reso ancor più difficile dal fatto che la donna aveva denunciato con tre settimane di ritardo. La ventiquattrenne di Pergine, ieri assistita dagli avvocati Ivo Dario Gerola e Maurizio Pellegrioni, raccontò di essere stata bloccata in auto dopo che l'immigrato aveva parcheggiato in una zona poco illuminata. L'uomo avrebbe poi palpeggiato la poveretta per poi masturbarsi. L'indagato replicava di essersi limitato ad accompagnare la giovane a casa dopo una serata in discoteca.
L'episodio risale al 28 marzo 2004. Quella sera i due, che già si conoscevano perché lei era stata la fidanzata di un amico del tunisino, erano stati in discoteca. A tarda notte l'uomo si era offerto di riportare la ragazza a casa. Lei aveva accettato senza sospettare le reali intenzioni di quello che doveva essere un amico. Dopo la violenza, per settimane aveva riflettuto sull'accaduto, indecisa sul da farsi. La decisione giusta, cioè quella di presentare denuncia ai carabinieri, maturò solo dopo 20 giorni.
Il tempo trascorso rischiava però di rendere vane le indagini dei carabinieri che però sono stati abili a rintracciare sulla Y10 tracce organiche. Nel frattempo l'indagato si difendeva sostenendo di non aver mai neppure sfiorato la donna. Il pm Paolo Storari ordinò il test del Dna sulla macchia individuata dai carabinieri sui sedili dell'auto. al medico legale veronese Anna Caenazzo. Il medico ritagliò un pezzo di tessuto dal sedile. I successivi esami infersero un duro colpo alla credibilità del tunisino: risultò che la macchia era di liquido seminale, perfettamente compatibile con il Dna di Ahmed Mahalouthi. E così ieri si è arrivati alla condanna a 2 anni e 8 mesi accompagnata da provvedimento di espulsione. Mano pesante dunque, forse anche perché l'imputato non ha dato il benché minimo segno di pentimento.
</TEXT>
</DOC>
