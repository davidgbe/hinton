<DOC ID="adige20041007_id413944" DATE="20041007">
<TEXT>
Lavori in via Cesure: incontro con il comitato che si oppone

A Sardagna la stradina fa discutere

Rudari possibilista, i tecnici no


La strada "dei toponi" o "delle cesure" a Sardagna fa discutere ancora. Alessandra Degasperi e Ivonne Demozzi non demordono. Le due promotrici di un assemblea a favore della salvaguardia della bellezza e della peculiarità dell'antica stradina, hanno incontrato ieri l'assessore ai lavori pubblici, Andrea Rudari.
Erano presenti anche due tecnici del comune e il presidente della circoscrizione, Alessandro Depedri. Nell'incontro è emersa la precisa volontà dei tecnici e di Depedri di garantire innanzitutto la sicurezza e di favorire una viabilità funzionale garantendo il passaggio agevolato ad eventuali mezzi di soccorso. « Rudari - ha affermato la signora Degasperi - si è dimostrato molto comprensivo e disponibile a trovare una soluzione che possa soddisfare le nostre aspettative. I tecnici invece hanno sostenuto che comunque l'idea della grata era sostenuta anche dai bacini montani, che si sono dichiarati contrari alla possibilità di toccare l'alveo della roggia per la realizzazione di una sorta di gradino ». Ma quello che è meno piaciuto è stata la ferma volontà del presidente della circoscrizione di voler coprire la roggia con una grata senza dimostrarsi disponibile a trovare altre soluzioni. « Siamo convinte - ha detto Alessandra Degasperi - che la chiusura più grave sia proprio nel consiglio circoscrizionale di Sardagna. Riteniamo che la circoscrizione stessa debba valutare attentamente un serio ripensamento in merito e ricercare nuove soluzioni più soddisfacenti perchè la strada sta a cuore a numerosi residenti. Pertanto solleciteremo i tre consiglieri che hanno avuto il coraggio di confrontarsi con noi in assemblea pubblica (B. Berloffa, G. Zambelli e R. Degasperi) di richiedere al presidente che ponga la questione all'ordine del giorno al più presto in consiglio circoscrizionale ». Per completare il quadro le promotrici hanno parlato direttamente anche con l'ingegnere responsabile dei bacini montani che ha confermato disponibilità a trovare nuove soluzioni. A.N.
</TEXT>
</DOC>
