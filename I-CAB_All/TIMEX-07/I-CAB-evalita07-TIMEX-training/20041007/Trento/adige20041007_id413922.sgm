<DOC ID="adige20041007_id413922" DATE="20041007">
<TEXT>
L'incidente ieri alle 17 in via Brennero

Investito dalla moto




Ha riportato traumi seri ma fortunatamente non al punto da metterne a repentaglio la vita, il pedone investito ieri pomeriggio in via Brennero, nei pressi della sede dell'Aci. Maurizio Tomazzoli, 56 anni residente in via Clementi, a Lavis, è stato travolto da un ciclomotore mentre attraversava la strada. L'uomo è stato soccorso dai sanitari del 118 e trasferito all'ospedale S.Chiara dove è stato ricoverato. I rilievi dell'incidente, che ha causato rallentamenti al traffico in un'ora particolarmente "calda", sono stati effettuati dai vigili urbani. Quasi in contemporanea, vigili e 118 sono intervenuti anche al Bus de Vela per prestare soccorso a Corrado Chisté, 21 anni di Pergolese, che era caduto in moto riportando traumi ad una spalla e ad una gamba. Il giovane è stato trasportato in ambulanza a Villa Igea.
</TEXT>
</DOC>
