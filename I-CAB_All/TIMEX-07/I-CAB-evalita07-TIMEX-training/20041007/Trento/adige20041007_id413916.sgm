<DOC ID="adige20041007_id413916" DATE="20041007">
<TEXT>
Ieri la 17enne marocchina ha riabbracciato la famiglia. Ancora nessuna traccia di Suellen

E' tornata la studentessa fuggita da scuola




Sta bene la studentessa di origine marocchina scappata da scuola martedì. Ieri mattina la ragazza, di 17 anni, si è presentata all'Istituto d'arte di Trento, dove studia. La hanno salutata con affetto i compagni, gli insegnanti, il preside e soprattutto il papà ed il fratello, arrivati al mattino presto da Lavis, dove risiedono, per cercare notizie della giovane.
Con comprensibile commozione, la ragazza ha riabbracciato i familiari. Successivamente è stata sentita dai carabinieri di Lavis, che hanno cercato di comprendere i motivi che hanno spinto la ragazza a lasciare la scuola e a non far rientro a casa nemmeno la sera. Martedì notte decine di volontari dei vigili del fuoco erano stati allertati per le ricerche, concentrate soprattutto nei sobborghi di Trento e nella zona di Lavis. La ricognizione non aveva portato alcun indizio e l'arrivo della giovane a scuola ieri mattina è stato accolto con sorpresa e gioia. Nonostante la notte trascorsa fuori casa, la studentessa era in buone condizioni fisiche e non è stato necessario sottoporla a visita medica. La storia dunque si è conclusa nel migliore dei modi.
Non ci sono ancora notizie, invece, della sedicenne di Schio scomparsa da casa il 27 settembre scorso. La giovane, Suellen Majer, residente con i genitori nel campo nomadi di Schio, era uscita dall'accampamento verso le 14 e si era diretta verso il centro commerciale Campo Romano. La ragazza è alta circa 1 metro e 75, magra, ha i capelli lunghi e scuri e gli occhi marroni. Al momento della scomparsa portava una maglia bianca a maniche lunghe con una scritta rosa, jeans e scarpe da ginnastica Adidas bianche con inserti blu.
</TEXT>
</DOC>
