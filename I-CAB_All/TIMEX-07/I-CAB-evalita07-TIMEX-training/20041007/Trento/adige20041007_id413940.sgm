<DOC ID="adige20041007_id413940" DATE="20041007">
<TEXT>
La vertenza della sanità si complica, anche in vista del rinnovo delle Rsu

« Pochi soldi per il contratto »

Cisl: subito il saldo del bienno 2002-2003


Sul rinnovo del contratto del comparto sanità, interviene la Cisl funzione pubblica. Dopo che Uil e Nursing up, i due sindacati maggiormente rappresentativi, hanno abbandonato il tavolo con l'Apran si profila l'ennesimo braccio di ferro tra professioni sanitarie e non sanitarie.
« Lo scontro tra le organizzazioni sindacali trentine sul rinnovo del contratto della sanità non ha precedenti, né in Trentino né a livello nazionale - afferma Roberto Vivian, segretario Fps Cisl -. L'istigazione al conflitto ad ogni livello rende difficoltosa la trattativa e disorienta i lavoratori. Siamo in piena campagna elettorale per il rinnovo delle Rsu e l'azione denigratoria di talune sigle sindacali appare quasi una strategia, in vista dell'appuntamento di metà novembre, data delle elezioni. Bisogna trovare una posizione comune. I contratti di lavoro non possono essere legittimati solo da chi pensa di avere la maggioranza, soprattutto quando questa maggioranza non è rappresentativa di tutte le professionalità a cui è destinato il contratto ».
La contrapposizione esistente è testimoniata dal fatto che le cinque organizzazioni sindacali titolate alla trattativa hanno presentato cinque piattaforme differenti. « Questa è una pericolosa anomalia - continua Vivian -. Il contratto deve prevedere aumenti stipendiali legati all'inflazione, come avvenuto a livello nazionale. In questa fase, in difesa del salario, chiederemo all'Apran il saldo previsto per il 2002 - 2003 sullo stipendio nella stessa misura corrisposta dal contratto nazionale della sanità, anche con un accordo parziale da sottoscrivere quanto prima, per proseguire poi la trattativa su tutte le altre materie ». A complicare ulteriormente la vertenza c'è la questione dei fondi stanziati, ritenuti insufficienti.
« La Cisl ha vinto il ricorso contro l'Azienda sanitaria che, nell'accordo decentrato, successivo al contratto provinciale 2002, ha utilizzato risorse destinate alla riqualificazione del personale non sanitario per altri fini. Si tratta di 300 mila euro - ricorda Pierachille Dalledonne, segretario Uil sanità -. Ma all'appello mancano anche 1.500.000 di euro » . « Attendiamo la verifica richiesta all'Apran sulle risorse disponibili, non solo per il 2002-2003, ma anche per il 2004-2005 - conclude Vivian -. Solo a quel punto saremo in grado di valutare se servono risorse aggiuntive, per le quali chiederemo un ulteriore stanziamento nel bilancio provinciale del 2005, in fase di predisposizione ».
</TEXT>
</DOC>
