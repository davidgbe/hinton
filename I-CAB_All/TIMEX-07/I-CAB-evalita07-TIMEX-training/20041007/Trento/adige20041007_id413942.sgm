<DOC ID="adige20041007_id413942" DATE="20041007">
<TEXT>
Oggi incontro al Centro S. Chiara

Latte al seno, sos di Pedrotti




Solo il 60%-70% della madri trentine allatta i suoi figli al seno dopo i 4 mesi di età.
La prima settimana di ottobre è stata dichiarata settimana internazionale dell'allattamento materno. Oggi alle 17.30 al Centro culturale S. Chiara si parlerà di allattamento in Trentino, di mamme con tanti dubbi, di neonati a cui non sempre è garantito il diritto alla migliore alimentazione. A parlare di questi problemi sarà il neonatologo Dino Pedrotti.
« Se io fossi un neonato - scrive Dino Pedrotti - vorrei trovare un mondo che mi accoglie bene e mi aiuta a realizzarmi. Vorrei anzitutto avere una nascita sicura (e in tutto il Trentino questo "primo diritto" è stato assicurato); ma subito dopo vorrei avere tante coccole e tanto latte di mamma mia. Questo "secondo diritto" di ogni cittadino non sempre viene assicurato in provincia di Trento, come ogni neonato vorrebbe. Ecco il problema su cui discuteremo con politici, operatori sanitari, cittadini; sarà presente l'assessore Andreolli ».
Le mamme dove possono trovare aiuto in caso di difficoltà? Ogni mese che passa il 10% delle nostre madri perde il latte. A quattro mesi il 60-70% delle madri trentine allatta al seno. In Scandinavia le mamme allattano all'80-90%. Questo è l'obiettivo che ci proponiamo e che dobbiamo raggiungere. Per aiutare le mamme in difficoltà, gli Amici della Neonatologia Trentina hanno edito un opuscolo con tanti consigli aggiornati, « L'ABC dell'Allattamento materno », distribuito in occasione dell'incontro.
</TEXT>
</DOC>
