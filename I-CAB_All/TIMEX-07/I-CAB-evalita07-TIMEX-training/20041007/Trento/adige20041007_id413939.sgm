<DOC ID="adige20041007_id413939" DATE="20041007">
<TEXT>
Con la privatizzazione si teme per il futuro dei 2.500 dipendenti

Case di riposo, sindacati contro

Contestato il disegno di legge regionale


Sindacati pronti alla mobilitazione se non sarà modificato il disegno di legge regionale di riforma delle Ipab, enti di gestione delle case di riposo.
I delegati Ipab si sono riuniti in assemblea per discutere del disegno di legge riguardante il nuovo ordinamento delle istituzioni pubbliche di assistenza e beneficenza. L'incontro è stato organizzato dalle segreterie provinciali di Trento e Bolzano, Cgil Fp con Mirco Carotta, Cisl Fps con Roberto Vivian e Uil Fpl con Silvia Bertola. I segretari della funzione pubblica hanno illustrato ai delegati, che rappresentano i 2.500 addetti delle Case di Riposo di Trento, i punti critici di una riforma che fa discutere.
Il disegno di legge regionale, approvato dalla commissione legislativa e in attesa di essere esaminato dal consiglio regionale, prevede la trasformazione delle Case di Riposo in aziende pubbliche di servizi alla persona o in Fondazioni di diritto privato. Una rivoluzione per le 44 strutture provinciali, che assistono circa tremila ospiti. Le organizzazioni sindacali hanno espresso perplessità circa la mancanza di chiarezza di un diegno di legge che rimarca la razionalizzazione della gestione dei costi delle strutture, equiparandole di fatto ad aziende private. Si teme che vengano meno i servizi alla persona e che diminuisca la qualità dell'assistenza agli ospiti. Il personale delle Ipab, già insufficiente e sottoposto a ritmi eccessivi di lavoro, cambierebbe inoltre regime giuridico. Si prevede cioè un comparto di contrattazione autonomo, di natura privatistica, mentre oggi questi lavoratori sono inseriti nel comparto di contrattazione degli enti locali. Il timore è che ciò possa in futuro comportare una riduzione degli stipendi già oggi ritenuti troppo bassi.
Altro aspetto controverso riguarda la posizione dei direttori e dei dirigenti delle Case di Riposo, oggi dipendenti con contratto a tempo indeterminato, che per continuare il proprio lavoro dovrebbero andare in aspettativa, per avere un incarico di tipo privato legato al consiglio di amministrazione.
« Se manca il confronto - dicono i sindacati - mobiliteremo il personale, non escludendo una manifestazione di protesta in concomitanza con la discussione in consiglio regionale ».
</TEXT>
</DOC>
