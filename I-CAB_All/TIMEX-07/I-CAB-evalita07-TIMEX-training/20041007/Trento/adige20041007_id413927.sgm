<DOC ID="adige20041007_id413927" DATE="20041007">
<TEXT>
La giunta delle elezioni lo chiede

« Cambiate la legge »




La giunta delle elezioni del consiglio provinciale chiede la revisione della legislazione in materia di ineleggibilità e di incompatibilità. Al termine del lungo esame che ha portato alla convalida di tutti gli eletti, nella relazione finale presentata dal presidente Sandro Turella, approvata con il voto contrario di An e l'astensione di Forza Italia nella parte riguardante Parolari, i membri della giunta delle elezioni chiedono espressamente al consiglio di porre mano alla legge e di modificarla, data la sua complessità e poca chiarezza. « In considerazione delle difficoltà interpretative emerse connesse ad una formulazione generica della legislazione in materia di ineleggibilità e di incompatibilità », si legge nelle conclusioni « la giunta formula l'invito affinchè l'assemblea del consiglio provinciale si faccia parte attiva per una modifica di tale normativa. In particolare questa giunta evidenzia l'opportunità che venga chiarito il concetto di "sussidi" di cui all'articolo 16, rispetto a quello di "finanziamenti" di cui all'articolo 17 della legge provinciale N.2 del 2003 ».
Per il resto la relazione finale non porta novità, se non il duro giudizio fatto mettere a verbale del consigliere di An Cristano de Eccher sull'eleggibilità di Giuseppe Parolari dei Ds. Secondo de Eccher, « i due pareri di Lutteri e di Mastragostino al di là delle conclusioni di segno opposto, peraltro poco argomentate e convincenti, confermano gli elementi di ineleggibilità a carico della situazione di Parolari. Infatti si riconosce, pur fra mille inutili distinguo, come l'Azienda sanitaria risulti effettivamente un ente funzionale della Provincia e soprattutto come Parolari abbia ricoperto un incarico con la qualifica di dirigente medico-direttore di struttura complessa. Ricercare e verificare la corrispondenza tra la qualifica giuridico-amministrativa di dirigente e la natura delle mansioni effettivamente esercitate rappresenta un passaggio assolutamente arbitrario e forzato nel momento in cui la legge provinciale si riferisce esplicitamente alla mera qualifica e non alle eventuali funzioni che dalla stessa discendono ». « In sintesi - conclude de Eccher - appare quindi logico e corretto, laddove ne sussistano come in questo caso le condizioni, applicare la norma nella sua precisa e chiara formulazione, evitando interpretazioni inopportune, gratuite e soprattutto in grado di svilire ogni possibile certezza nel campo, già di per sè difficile, del diritto ».
</TEXT>
</DOC>
