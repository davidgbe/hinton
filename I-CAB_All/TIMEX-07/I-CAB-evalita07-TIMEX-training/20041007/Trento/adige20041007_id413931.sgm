<DOC ID="adige20041007_id413931" DATE="20041007">
<TEXT>
I dati del Rapporto sullo stato dell'ambiente

L'Adige non sta benissimo ma le sue acque migliorano

Di MATTIA ECCHELI


Secondo il nuovo Rapporto sullo Stato dell'Ambiente la qualità delle acque dell'Adige nel tratto trentino oscilla tra « ambiente poco inquinato » e « ambiente inquinato ».
Nella scala di valori, tuttavia, il corso d'acqua si è guadagnato un giudizio compreso tra il 2 ed il 3 in una scala che va da 1 (il top) a 5.
Insomma, in giudizio tutto sommato positivo anche in considerazione della più recente classificazione eseguita seconda la normativa nazionale che assegna all'Adige il voto 2 (« stato ecologico buono »).
Gli estensori del Rapporto precisano inoltre che « analizzando il trend negli anni si evidenzia un certo miglioramento qualitativo », peraltro relativo a tutte le acque di scorrimento superficiali.
I centri di Trento e Rovereto sono quelli che influiscono maggiormente sul tasso di inquinamento, peraltro correlato anche al grado di salubrità degli affluenti.
Tra i grandi fiumi, l'Adige è di quelli che se la passa meglio anche se va considerato che, spesso, il grado di inquinamento aumenta progressivamente (anche se non proporzionalmente) alla distanza dalla sorgente.
Anche l'Adige sconta anche i problemi collegati alle numerose derivazioni idroelettriche che ne alterano il regime idrologico naturale.
In particolare, il Rapporto fornisce diversi parametri rilevati nelle 27 stazioni posizionate in Trentino, 6 di queste collocate direttamente lungo il secondo fiume d'Italia e molte altre sugli affluenti.
Per quanto riguarda la « domanda di ossigeno » tra il 1994 ed il 2000 (ultimo dato disponibile) le concentrazioni sono diminuite sensibilmente: dalla punta massima registrata nel '95 al Ponte di Matterello (3,49) si arriva a quella minima del 2000 della diga Enel di Mori (1,68). Il dato relativo alle concentrazioni di Kubel (un altro parametro che valuta la presenza di sostanze organiche) è meno incoraggiante perché, ad esempio, i valori massimi si registrano sempre all'altezza della Diga di Mori. Gli esperti, però, non ritengono il dato contraddittorio. Le stazioni hanno registrato una certa diminuzione, ma in alcuni casi sono stati registrati anche degli aumenti.
Altamente significativo e per questo ritenuto estremamente affidabile per misurare lo stato di salute delle acque dell'Adige, è il parametro che riguarda la presenza di ammoniaca: negli ultimi 7 anni (1994-2000) le concentrazioni sono diminuite ovunque. Anzi, sono praticamente dimezzate.
Nella stazione più a nord, a S. Michele si è passati da 0,19 mg per litro a 0,11, mentre all'altezza del ponte di S. Lorenzo a Trento il calo è stato ancora più vistoso: a 0,19 a 0,009. A Matterello ancora una riduzione importante: da 0,22 a 0,1. Anche negli altri centri di rilevamento i dati restano positivi, nonostante cali meno significativi.
</TEXT>
</DOC>
