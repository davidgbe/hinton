<DOC ID="adige20041007_id413933" DATE="20041007">
<TEXT>


Manuali loda Andreatta, Maule critico

Intanto Chiogna promette: « I privati non hanno perso il treno »
Di FRANCO GOTTARDI


Alla fine la maggioranza voterà con la maggioranza e l'opposizione con l'opposizione. Ma il dibattito di ieri in consiglio comunale ha mostrato sopratutto quanto diversi e trasversali siano i giudizi su questa variante. Con Forza Italia che loda apertamente l'operato dell'assessore Andreatta mentre il suo compagno di partito, Luigino Maule, esprime tutta la sua delusione. E intanto il capogruppo, Beniamino Chiogna, preannuncia l'intenzione della Margherita di essere comprensiva nei confronti dei privati quando si tratterà di valutare le loro osservazioni.
È inoltre emersa la frattura profonda che la manovra urbanistica sta provocando all'interno delle minoranze.
Ha iniziato Armando Benedetti, capogruppo del Centro, che ha lamentato di essere stato completamente snobbato dai tre rappresentanti di minoranza in commissione urbanistica, lasciato all'oscuro di quanto andava maturando. « Io e la mia collega Ferrari ci riserveremo perciò di decidere autonomamente come votare » ha preannunciato. Anche Giorgio Manuali ha fatto sapere che Forza Italia valuterà nel corso del dibattito. Un'affermazione che qualcuno aveva interpretato perfino come una disponibilità a dire sì alla variante del centrosinistra. « No, al massimo sarà un'astensione » ha poi chiarito il capogruppo. Che nel suo intervento si è comunque lanciato in aperte lodi nei confronti dell'assessore. « Ho apprezzato molto il suo lavoro e mi ha sorpreso per la professionalità acquisita. Spero che questa dichiarazione non venga scambiata per piaggeria o peggio ancora inciucio ». Ma il diessino Stefano Albergoni, a microfono spento, accoglie l'atteggiamento forzista con imbarazzo: « Sono gli effetti del nuovo corso Malossini ».
Giuseppe Filippin da parte sua non ha resistito alla tentazione di punzecchiare il leader forzista: « Mi auguro, come annunciato, che non sia intenzione di un nostro importante alleato - ha detto - fare da stampella alla maggioranza nel caso venisse a mancare il numero legale ». Il consigliere leghista, integrando l'intervento del giorno precedente, è poi andato nel dettaglio criticando alcune scelte inserite nella variante. Ha indicato nel via libera a due edificazioni in zona di tutela del centro storico a Villamontagna il primo tradimento dei famosi criteri che si era data la commissione. Ed ha proseguito con altri casi, soffermandosi in particolare su via dell'Albera a Martignano, vicenda per cui accusa l'amministrazione di aver agito in modo « dilettantesco », e di via della Pozzata a Villazzano, per la quale sospetta una fuga di notizie che avrebbe spinto un costruttore ad accaparrarsi l'area prima che si parlasse di perequazione.
Quanto alla maggioranza di centrosinistra l'intervento più favorevole, quello di Beniamino Chiogna, è anche quello che insinua dubbi sulla tenuta del quadro complessivo della variante. Dopo aver lodato il provvedimento nel suo insieme il capogruppo della Margherita tocca un tasto delicatissimo, quello delle richieste dei privati, per rassicurarli (« non è l'ultimo treno ») e promettere: « Anche nella seconda lettura ci impegneremo a capire e accogliere le domande dei cittadini coniugandole con le esigenze generali della città ». Dichiarazioni che hanno stimolato la replica di Leo Vilardi: « Sono perplesso sul concetto di accoglimento. Se così fosse dovremmo sventrare l'operato della commissione urbanistica ». Anche la diessina Lucia Maestri in precedenza aveva stuzzicato la Margherita per il suo « battage elettorale » legato alla questione delle domande dei privati nell'ambito di una critica al metodo di costruzione della variante: « Non può essere un patchwork. Solo entro un disegno generale di città dovrebbero trovare risposta le esigenze dei singoli ». E l'altro diessino Michelangelo Marchesi ha ribadito la sua critica per le spinte esercitate da alcuni consiglieri, interessamenti che considera poco etici rispetto a quello che dovrebbe essere il ruolo di un consigliere.
Prima di loro era intervenuto Luigino Maule, della Margherita, deluso per le scelte su indici, sottotetti e perequazione del lungo Salè e ancora dubbioso sul voto finale: « Se voterò a favore sarà con estrema fatica e per rispetto dei cittadini ».
</TEXT>
</DOC>
