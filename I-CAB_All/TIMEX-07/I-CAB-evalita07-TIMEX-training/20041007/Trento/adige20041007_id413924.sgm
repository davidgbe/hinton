<DOC ID="adige20041007_id413924" DATE="20041007">
<TEXT>
Divina continua la maratona solitaria. Show in Consiglio di alcuni sostenitori

I leghisti gridano: « Sergio resisti! »




Mentre buona parte del consiglio provinciale ieri era indifferente o impegnato a preparare gli emendamenti per ottenere aumenti di risorse ai gruppi, Sergio Divina (Lega nord) ha continuato la sua maratona ostruzionistica e solitaria contro la riforma del regolamento d'aula che vuole evitare proprio l'ostruzionismo.
Nei suoi interventi Divina si è scagliato soprattutto contro i suoi colleghi dell'opposizione: « Parte delle opposizioni, gli ex dc oggi in Forza Italia e Udc, ormai hanno dimostrato di sentirsi più vicini alla Margherita che al resto della casa delle libertà e in cambio di soldi ai gruppi si sono messi il cerotto sulla bocca ». Tra i consiglieri di minoranza, Pino Morandini (Udc), Cristano de Eccher (An) e Denis Bertolini (Lega), contrari agli aumenti ai gruppi, hanno però trovato un accordo sulle regole d'aula. « Quando si parlerà di soldi ai gruppi - spiega Bertolini in rotta con Divina - allora ci faremo sentire ». Intanto, ieri in Consiglio un gruppo di sostenitori di Divina ha appeso striscioni della Lega, lanciato volantini, incitando il consigliere. I lavori sono stati sospesi per alcuni minuti. La Lega di Trento ha allestito un gazebo davanti al palazzo della Regione a cui si è unita parte di An. La maratona di Divina continua anche oggi.
</TEXT>
</DOC>
